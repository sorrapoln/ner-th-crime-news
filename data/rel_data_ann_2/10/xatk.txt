พ.ต.อ.สมศักดิ์ มงคลคุณากร ผกก.สน.คลองตัน พร้อมด้วย พ.ต.ท.บริบูรณ์ เติมประยูร รอง ผกก.สส.ฯ พ.ต.ต.ชานนท์ บรรพกาญจน์ สว.สส.สน.คลองตัน และเจ้าหน้าที่ฝ่ายสืบสวน ร่วมกันจับกุมนายฐิติวุฒิ หรือไอซ์ คงสุวรรณ์ อายุ 32 ปี ตามหมายจับศาลอาญาพระโขนง ที่ 593/2564 ลงวันที่ 14 พ.ย.64 ในข้อหาชิงทรัพย์โดยมีอาวุธและใช้ยายพาหนะเพื่อสะดวกแก่การกระทำความผิดฯ พร้อมของกลางสร้อยคอทองคำ หนัก 5 บาท 1 เส้น วัตถุคล้ายอาวุธปืน 1 กระบอก รถจักรยานยนต์ที่ใช้ก่อเหตุ และหมวกนิรภัยสีดำ 1 ใบ โดยจับกุมตัวได้ที่ห้องเช่าภายในซอยพัฒนาการ 51 แขวงและเขตสวนหลวง กทม. เมื่อเวลา 02.00 น. วันที่ 16 พฤศจิกายน การจับกุมครั้งนี้สืบเนื่องจากมีคนร้ายบุกเดี่ยวใช้อาวุธปืนจี้ชิงทรัพย์พนักงานร้านทองกรุงเทพเยาวราช กลางซอยพัฒนาการ 20 แยก 1/3 ในท้องที่ สน.คลองตัน โดยคนร้ายได้ทรัพย์สินเป็นสร้อยคอทองคำหนัก 5 บาท จำนวน 2 เส้น หลังก่อเหตุขับขี่รถจักรยานยนต์หลบหนีไป จากการสืบสวนทราบว่าผู้ก่อเหตุคือนายฐิติวุฒิ จึงรวบรวมพยานหลักฐานดำเนินการออกหมายจับ และติดตามไปรวบตัวไว้ได้
