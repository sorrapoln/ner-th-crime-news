เมื่อวันที่ 22 มิ.ย. พ.ต.อ.ชัชพล สมแก้ว ผกก.สภ.พระอินทร์ราชา อ.บางปะอิน จ.พระนครศรีอยุธยา ได้รับแจ้งเหตุคนร้ายเป็นชายบุกเข้าไปชิงทองร้านทองเยาวราชเอเชีย ภายในห้างสรรพสินค้าโลตัส สาขาบางปะอิน ริมถนนสายเอเซีย ขาออก หลักกิโลเมตรที่ 1 ต.เชียงรากน้อย ได้ทองรูปพรรณไปจำนวนมาก จึงรีบรุดไปตรวจ ที่เกิดเหตุพบพนักงานร้านทองอยู่ในอาการตกใจ มีทองรูปพรรณและก้อนหินตกอยู่ภายในร้าน สอบสวนพนักงานประจำร้านทองทราบว่า ช่วงเวลาประมาณ 15.30 น. ขณะที่กำลังขายทองให้กับลูกค้า จู่ๆ มีชายรูปร่างผอมสูง อายุประมาณ 25-30 ปี สวมเสื้อยืดแขนยาวสีดำ กางเกงขายาวสีดำ รองเท้าสีดำ สะพายเป้ที่หลัง สวมหมวกไหมพรมคลุมแค่ศีรษะ ใส่แมสก์สีดำ เดินเข้ามาในห้างตรงมาที่ร้าน ล้วงก้อนหินออกมาจากกระเป๋าเป้ก่อนจะปาใส่ตู้โชว์ทอง จากนั้นคนร้ายกระโดดขึ้นมาที่เคาน์เตอร์ปีนขึ้นไปกวาดทองรูปพรรณรวม 20 บาท มูลค่ากว่า 5 แสนบาท วิ่งหลบหนีออกไปที่ลานจอดรถขับรถเก๋งโตโยต้า วีออส สีบรอน กษ 6547 นครสวรรค์ หลบหนีไป จากนั้นตำรวจได้แจ้งวิทยุสกัดจับตามเส้นทางที่คนร้ายขับหลบหนีพร้อมทั้งตรวจสอบภาพจากกล้องวงจรปิดตามเส้นทางจนพบว่าคนร้ายหลบหนีมุ่งหน้าไปตามถนนพหลโยธิน เส้นทางไป จ.สระบุรี ทั้งนี้ จากการตรวจสอบภาพจากกล้องวงจรปิดพบว่าคนร้ายใช้เวลาเพียง 10 วินาที ในการเข้ามาปาก้อนหินแล้วชิงทองรูปพรรณหลบหนีไป เจ้าหน้าที่ตำรวจได้กระจายกำลังเร่งติดตาม พร้อมทั้งสอบสวนพยานบุคคล ตรวจสอบประวัติคนร้ายที่เคยก่อเหตุลักษณะนี้มาก่อนเพื่อติดตามจับกุมคนร้ายมาดำเนินคดีต่อไป
