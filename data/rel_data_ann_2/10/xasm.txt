20 ม.ค.2565 จากกรณีที่ ตำรวจจากกองบัญชาการตำรวจภูธรภาค 9 พร้อมด้วยฝ่ายสืบสวนและชุดปราบปรามยาเสพติด ตำรวจภูธรจังหวัดพัทลุง เกือบ 100 นาย เข้าปิดล้อมรีสอร์ทแห่งหนึ่งในพื้นที่ตำบลชะมวง อำเภอควนขนุน จังหวัดพัทลุง ภายหลังสืบทราบว่า นายประดิษฐ์ (สงวนนามสกุล) อายุ 41 ปี ผู้ต้องหาพยายามฆ่าเจ้าหน้าที่ตำรวจ ค้ายาเสพติด และมือปืนรับจ้าง และเป็นผู้ต้องหาคดีสำคัญมีหมายจับ 7 คดี พร้อมพวกรวม 5 คน ได้หลบหนีมาซ่อนตัวอยู่ในรีสอร์ทดังกล่าว แต่ผู้ต้องหาไหวตัวทันจึงกระหน่ำยิงปืน M16 ใส่เจ้าหน้าที่ตำรวจ ก่อนจะหลบหนีไปเมื่อวานนี้ (19 ม.ค.65) ล่าสุดวันนี้ (20 ม.ค.65) ตำรวจชุดสืบสวน ซึ่งยังอยู่ระหว่างติดตาม ล่าโจร คนดังกล่าว เบื้องต้นพบรถเก๋งสีขาว ที่คนร้ายใช้หลบหนี ถูกจอดทิ้งไว้ในป่า พื้นที่ตำบลลานข่อย อำเภอป่าพะยอม จังหวัดพัทลุง ซึ่งห่างจากรีสอร์ทที่กลุ่มคนร้ายกบดานประมาณ 30 กิโลเมตร จากการตรวจสอบสภาพของรถ พบว่ามีร่องรอยของกระสุนปืนยิงเข้าที่รถหลายนัด โดยคนร้ายได้ตัดต้นไม้บริเวณใกล้เคียงมาปกปิดตบตาเจ้าหน้าที่ตำรวจ
