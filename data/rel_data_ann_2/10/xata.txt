วันนี้ (21 ม.ค.) เมื่อเวลา 13.00 น. ที่ สน.คลองตัน นายบุญมี จอมหงษ์ ทนายความ พา น.ส.พลอย (นามสมมติ) อายุ 27 ปี เข้าพบ พ.ต.ท.กิตติ์ ยังมี รองผกก.(สอบสวน) สน.คลองตัน เพื่อติดตามความคืบหน้าคดี กรณีถูกลูกค้า 2 คนข่มขืนโดยไม่ยินยอม และเกรงว่าคดีจะไม่คืบหน้า เนื่องจากเจ้าหน้าที่แจ้งว่าผลตรวจร่างกายจากแพทย์ไม่พบร่องรอยข่มขืน รวมถึงได้รับการติดต่อให้รับเงินเพื่อจบคดี น.ส.พลอย เปิดเผยว่า สืบเนื่องจากเมื่อวันที่ 13 สิงหาคม 2564 ตนได้รับการว่าจ้างให้รับงานเอนเตอร์เทน ที่โรงแรมแห่งหนึ่งย่านพระราม 4 แขวงวัฒนา เขตคลองเตย กรุงเทพฯ โดยมีผู้ว่าจ้างทั้งหมด 5 คน ในราคา 3,500 บาท และมีหญิงสาวทำหน้าที่เอนเตอร์เทน อีก 2 คนที่ไม่รู้จักกัน ถูกว่าจ้างให้มาทำงานนี้ด้วย โดยทำงานตั้งแต่ 22.00-04.00 น. ในช่วงเวลาประมาณเที่ยงคืน ตนถูกนายอาทิตย์ อายุ 36 ปี (สงวนนามสกุล) และนายสุธน (สงวนนามสกุล) อายุ 37 ปี ทำการข่มขืนในห้องน้ำของโรงแรมดังกล่าว ระหว่างเกิดเหตุ ตนได้แจ้งไปทางคนรักให้แจ้งเจ้าหน้าที่ตำรวจ จากนั้นตนและบุคคลทั้งหมดในงานดังกล่าวจึงถูกจับกุมในข้อหาฝ่าฝืน พ.ร.ก.ฉุกเฉิน
