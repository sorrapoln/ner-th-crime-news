เมื่อเวลา 09.00 น. วันที่ 27 ก.ย.2564 พ.ต.ท.สิทธิศักดิ์ ทองนาค สารวัตรเวรสอบสวน สภ.เมืองเพชรบุรี รับแจ้งเหตุมีผู้ถูกยิงเสียชีวิตบนถนนเส้นหนองปลาไหล-บางจาก ม.3 ต.บางจาก อ.เมือง จ.เพชรบุรี จึงรุดไปตรวจสอบพร้อมตำรวจพิสูจน์หลักฐาน จ.เพชรบุรี และเจ้าหน้าที่มูลนิธิสว่างสรรเพชญธรรมสถาน จ.เพชรบุรี ที่เกิดเหตุพบศพ นายเสถียร กลั่นเกลา อายุ 56 ปี อาชีพขายผลไม้ตามตลาดนัด สภาพถูกยิงเข้าที่บริเวณหลัง 4 แผล และขมับขวา 1 แผล คว่ำหน้าโดยขายังคร่อมอยู่บนรถจักยานยนต์ ยี่ห้อฮอนด้า เวฟ100 ทะเบียน ขงร197 ราชบุรี ที่ล้มตะแคงอยู่บนถนนโดยมีรถรุนเหล็กใส่หญ้าจนเต็มคันจอดท้ายรถจักรยานยนต์ของผู้ตาย ห่างกันประมาณ 30 เมตร เจ้าหน้าที่ตำรวจพบร่องรอยการต่อสู้ รองเท้าแตะหูหนีบ 1 ข้าง และหมวกแก๊ป 1 ใบตกอยู่ จึงเก็บไว้เป็นหลักฐาน จากการสอบสวนของเจ้าหน้าที่ตำรวจเบื้องต้นทราบว่า นายเสถียรมักจะออกมาตัดหญ้าให้วัวทุกวัน ก่อนเกิดเหตุมีคนร้ายเป็นชาย 2 คน สวมหมวกไอ้โม่งปิดบังใบหน้าทั้งคู่ ขับรถจักรยานยนต์ ยี่ห้อฮอนด้า สกู๊ปปี้ สีแดงดำ ไม่ทราบหมายเลขทะเบียน ซึ่งสันนิษฐานว่าคนร้ายอาจจะรู้กิจวัตรประจำวันของนายเสถียร และมาดักรอ กระทั่ง พบกับผู้ตาย จากนั้น อาจมีการพูดคุยกันบางอย่างแต่ตกลงกันไม่ได้ คนร้ายจึงลงมือสังหารนายเสถียร และหลบหนีไปในที่สุด นอกจากนี้ ยังทราบว่า นายเสถียร กำลังจะลงสมัคร อบต.บ้านลำพัง หมู่ 8 ต.บางจาก ซึ่งยังไม่สามารถระบุได้ว่าจะเป็นชนวนเหตุสำคัญในการถูกยิงเสียชีวิตในครั้งนี้หรือไม่ โดยเจ้าหน้าที่ตำรวจกำลังเร่งหาผู้เห็นเหตุการณ์ รวบรวมพยานหลักฐาน และสาเหตุที่แท้จริง เพื่อติดตามตัวผู้ก่อเหตุมาดำเนินคดีต่อไป
