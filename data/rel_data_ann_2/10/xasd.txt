เมื่อวันที่ 12 ต.ค. พ.ต.ท.วรพิม อ่อนกัน สว.(สอบสวน) สภ.งาว อ.งาว จ.ลำปาง เปิดเผยว่า เมื่อช่วงกลางดึกวานนี้ (11 ต.ค.) ได้รับแจ้งเหตุว่ามีคนถูกมีดฟันเสียชีวิตที่บ้านเลขที่ 44 หมู่ที่ 9 ต.บ้านร้อง อ.งาว จ.ลำปาง จึงรุดไปที่เกิดเหตุ ที่เกิดเหตุเป็นบ้านไม้ชั้นเดียว ภายในบ้านที่ห้องโถงพบศพนายเดช รับงาน สภาพศพนอนห่มผ้าตะแคงไปทางด้านซ้าย จากการชันสูตรพลิกศพ พบว่าบริเวณท้ายทอยมีแผลถูกฟันด้วยมีด 2 แผล ขมับขวา 3 แผล รวม 5 แผล จากการสอบสวน น.ส.แก้วสอน ปัญญาดี อายุ 45 ปี เจ้าของบ้านซึ่งเป็นหญิงใบ้ พยานสำคัญได้ให้การกับเจ้าหน้าที่ว่า ผู้ตายเป็นแฟนกับตนเอง มีบ้านอยู่คนละหลังแต่อยู่หมู่บ้านเดียวกัน โดยผู้ตายจะมาที่บ้านหลังเกิดเหตุเป็นบางครั้ง ขณะที่ตนเองนอนอยู่ในห้องนอน ส่วนผู้ตายนอนที่ห้องโถงด้านนอก ช่วงประมาณตีสามกว่า ได้มีคนร้ายได้บุกเข้ามาที่ในบ้านแล้วใช้มีดฟันผู้ตายจนเสียชีวิต ก่อนที่คนร้ายจะหลบหนีไป ตนเองจึงวิ่งไปบอกพี่ชายที่บ้านอยู่ใกล้กันและแจ้งตำรวจ เจ้าหน้าที่ได้สืบสวนหาตัวผู้ต้องสงสัย โดย น.ส.แก้วสอน ได้นำเจ้าหน้าที่ไปชี้บ้านเด็กชายบี (นามสมมุติ) ซึ่งอยู่ห่างไปประมาณ 100 เมตร เบื้องต้นเด็กชายบี ได้ให้การปฏิเสธ แต่เมื่อเจ้าหน้าที่สอบสวนในที่สุดเปิดปากรับสารภาพว่าเป็นคนที่ก่อเหตุใช้มีดฟันผู้ตายจริง เนื่องจากเคยมีเรื่องบาดหมางกันมาก่อน ซึ่งผู้ตายได้ชอบพูดจาถากถาง ด่าทอ และดูถูก ทำให้ตนเองเกิดความอับอาย วันเกิดเหตุเกิดบันดาลโทสะ จึงอาศัยจังหวะที่ผู้ตายนอนหลับอยู่บนบ้าน ก่อนที่จะใช้มีดพร้าที่วางอยู่บ้านของผู้ตายยาวประมาณ 1 ฟุต ฟันไปหลายครั้ง จนแน่ใจแล้วว่าเสียชีวิตจึงเดินกลับบ้านใช้ชีวิตปกติ กระทั่งถูกจับกุมในที่สุด ซึ่งเจ้าหน้าที่จะได้นำตัวไปดำเนินคดีตามกฎหมายต่อไป
