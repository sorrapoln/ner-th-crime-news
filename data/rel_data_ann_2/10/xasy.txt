จากกรณี รถพยาบาลของโรงพยาบาลอุ้มผาง ประสบอุบัติเหตุชนกับรถ "บรรทุกพ่วง" บริเวณศาลเจ้าพ่อพระวอ บ้านห้วยผักหละ ถนนสายแม่สอด-อุ้มผาง ขาเข้าแม่สอด ต.แม่กุ อ.แม่สอด จ.ตาก ขณะกำลังนำผู้ป่วยมาจากโรงพยาบาลอุ้มผาง เพื่อไปส่งที่โรงพยาบาลแม่สอด จ.ตาก โดยสภาพรถพยาบาลพังยับเยิน ไฟฉุกเฉินยังเปิดทิ้งไว้ โดยมีผู้ได้รับบาดเจ็บ 5 ราย เป็นบุคลากรทางการแพทย์ 4 ราย และผู้ป่วยรีเฟอร์ไปโรงพยาบาลแม่สอด 1 ราย "พยาบาลสาว" โดยอุบัติเหตุดังกล่าวทำให้นายกิตติพงษ์ อาจยาทา อายุ 45 ปี พนักงานขับรถพยาบาล และนางสาวปุณยวีร์ ศรีดวงแปง (อุ้ม) อายุ 25 ปี เจ้าหน้าที่พยาบาลวิชาชีพ โรงพยาบาลอุ้มผาง ถูกอัดติดคาซากรถพยาบาล บริเวณด้านหน้ารถอาการสาหัส หน่วยกู้ภัยมังกรเขตแม่สอด ต้องใช้เครื่องตัดถ่าง งัดซากรถตู้พยาบาล จึงสามารถนำคนขับ และพยาบาลสาว ส่งห้องฉุกเฉินโรงพยาบาลแม่สอด เป็นการด่วน ส่วนผู้บาดเจ็บด้านในรถพยาบาลได้รับบาดเจ็บด้วยเช่นกัน แต่อาการไม่สาหัส
