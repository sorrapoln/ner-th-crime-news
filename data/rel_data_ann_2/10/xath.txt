เมื่อเวลา 10.30 น.วันที่ 23 เม.ย.64 ที่ สภ.เมืองชลบุรี พ.ต.อ.นิทัศน์ แหวนประดับ ผกก.สภ.เมืองชลบุรี ได้สอบสวนนายคณนาค วงศ์แจ้ง อายุ 24 ปี ลูกชายเจ้าของอู่ซ่อมรถ บัวทองเซอร์วิส หลัง ดต.ธนากร ศรีบาน ผบ.หมู่ (ป.) สายตรวจหนองข้างคอกร่วมกับนายขวัญชัย เดชชีวะ กำนัน ต.หนองข้างคอก ได้จับกุมตัวมา พร้อมของกลางมีดดาบยาวประมาณ 1 เมตร 2 เล่ม รถจักรยานยนต์ยี่ห้อยามาฮ่า ฟีโน่ สีน้ำตาล-ขาว ทะเบียน ฬนข 751 กทม. พ.ต.อ.นิทัศน์ แหวนประดับ ผกก.สภ.เมืองชลบุรี ได้เปิดเผยว่า เมื่อเวลา 23.40 น.วันที่ 22 เม.ย.ที่ผ่านมา ร.ต.ท.หญิง พรรณนิภา สว่างโคกกรวด รอง สว.( สอบสวน ) สภ.เมืองชลบุรี ได้รับแจ้งจากนายขวัญชัย เดชชีวะ กำนัน ต.หนองข้างคอก ว่า มีวัยรุ่น 2 คนมาปาระเบิดใส่บ้านเลขที่ 9 / 3 หมู่ 2 ต.หนองข้างคอก อ.เมือง จ.ชลบุรี ซึ่งเป็นบ้านที่ทำการกำนัน ต.หนองข้างคอก โดยครั้งแรกได้ปาประมาณ 19.00 น. และลูกที่ 2 ปาใส่เวลาประมาณ 23.00 น. ซึ่งขณะนั้นกำนัน กำลังนั่งคุยกับอดีตกำนันหนองข้างคอกอยู่ จึงวิ่งออกมาดู พบชาย 2 คน ขี่รถจักรยานยนต์ยี่ห้อยามาฮ่า ฟีโน่ สีน้ำตาล ขาว ทะเบียน ฬนข 751 กทม. กำลังหลบหนีจึงได้ขับรถเบนซ์ สีดำ ทะเบียน พง 2628 กทม.ตามล่าโดยทั้ง 2 ได้ขี่หนีไกลประมาณ 8 กม. จึงขับรถเบียดรถจักรยานยนต์ล้ม แต่ชายอีกคนได้ชักมีดดาบ 2 เล่มฟันใส่หน้ารถเบนซ์ได้รับความเสียหาย แล้ววิ่งหลบหนีไป แต่จับได้ 1 คน คือนายสมชาย คำพร อายุ 17 ปี ซึ่งหลังจากโดนจับกุมได้มีชาวบ้านที่ไล่ตามมากระทืบไปหลายครั้ง แต่กำนันห้ามทันจึงแค่บาดเจ็บเล็กน้อย
