วันที่ 20 ม.ค.65 ที่กองอำนวยการรักษาความมั่นคงภายในภาค 4 ส่วนหน้า ค่ายสิริธร ต.เขาตูม อ.ยะรัง จ.ปัตตานี พ.อ. เกียรติศักดิ์ ณีวงษ์ โฆษก กอ.รมน.ภาค 4 ส่วนหน้า แถลงข่าวความคืบหน้า กรณีวันนี้เวลา 06.00 น. หน่วยเฉพาะกิจกรมทหารพรานที่ 43 ได้รับแจ้งจากประชาชนว่ามีกลุ่มผู้ก่อเหตุรุนแรงเข้ามาหลบซ่อนในพื้นที่เพื่อเตรียมก่อเหตุ จึงได้สนธิกำลังร่วม 3 ฝ่าย เข้าดำเนินการตรวจสอบ บ้านเลขที่ 41/1 บ้านเขาดิน หมู่ที่ 2 ตำบลละหาร อำเภอสายบุรี จังหวัดปัตตานี ในขั้นต้นพบว่ามีคนร้ายหลบซ่อนในบ้านหลังดังกล่าว จำนวน 2 คน จึงได้ทำการปิดล้อมและเกลี้ยกล่อมให้ออกมามอบตัว โดยเชิญหัวหน้าส่วนราชการ ผู้นำศาสนา ผู้นำท้องถิ่น เข้าร่วมเจรา นานกว่า 4 ชั่วโมง แต่ไม่เป็นผล คนร้ายกลับวิ่งฝ่าออกมาจากบ้าน และใช้อาวุธปืนยิงเข้าใส่เป็นระยะ เจ้าหน้าที่จึงจำเป็นต้องยิงตอบโต้ จากการปฏิบัติทำให้เจ้าหน้าที่บาดเจ็บ 1 นาย คือ ร้อยเอก สุริยะ บินญาวัง ถูกกระสุนปืนยิงทะลุสะโพกด้านซ้าย นำส่งโรงพยาบาลสายบุรี ส่งต่อโรงพยาบาลสงขลานครินทร์ ปัจจุบันอาการปลอดภัย ส่วนคนร้ายเสียชีวิตในที่เกิดเหตุ 2 ราย มีหมายจับรวมกัน 14 หมาย ประกอบด้วย 1. นายรอซาลี เจะเลาะ อายุ 40 ปี มีหมายจับ ป.วิอาญา จำนวน 11 หมาย และ 2. นายมารวาน มีทอ อายุ 27 ปี มีหมายจับ ป.วิอาญา จำนวน 3 หมาย นอกจากนี้ยังตรวจยึดอาวุธปืน AK 47 และ AK 102 ของคนร้าย รวม 2 กระบอก ซึ่งจะได้นำไปตรวจพิสูจน์หาที่มาและประวัติการก่อเหตุต่อไป จากประวัติและพฤติกรรมของคนร้ายที่เสียชีวิตทั้ง 2 รายพบว่าเป็นผู้ก่อเหตุรุนแรงระดับสั่งการและระดับปฏิบัติการ เคยก่อเหตุความรุนแรงมาอย่างต่อเนื่องตั้งแต่ปี 2549 - ปัจจุบัน ส่งผลให้มีผู้ได้รับบาดเจ็บและเสียชีวิตเป็นจำนวนมากโดยเฉพาะอย่างยิ่งการก่อเหตุสะเทือนขวัญฆ่าและเผา 3 พ่อลูกตระกูลกิตติประภานันท์เสียชีวิต 3 ราย เมื่อวันที่ 24 เมษายน 2564 ที่ผ่านมา โดยในการปฏิบัติ พลโท เกรียงไกร ศรีรักษ์ แม่ทัพภาคที่ 4/ ผู้อำนวยการรักษาความมั่นคงภายในภาค 4 ได้กำชับให้หน่วยใช้การเจรจาเป็นหลัก และทุกขั้นตอนต้องปฏิบัติตามหลักกฎหมายและหลักสิทธิมนุษยชนอย่างเคร่งครัด แต่กลุ่มคนร้ายกลับต่อสู้ เป็นผลให้ต้องยิงตอบโต้จนคนร้ายเสียชีวิตดังกล่าว
