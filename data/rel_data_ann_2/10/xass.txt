เมื่อวันที่ 22 ม.ค. พ.ต.อ.ประเสริฐสุข เฮงสุวรรณ์ ผกก.สภ.พระประแดง จ.สมุทรปราการ เปิดเผยว่า วานนี้ ( 21 ม.ค.)ได้รับแจ้งว่ามีคนถูกไม้คมแฝกตีหัวได้รับบาดเจ็บ ที่บ้านเลขที่ 7/11 หมู่ 10 ถนนเพชรหึงษ์ ซอยเพชรหึงษ์ 26 ต.บางยอ จ.พระประแดง จ.สมุทรปราการ จึงรุดไปตรวจสอบ ที่เกิดเหตุพบน.ส.วาด ทองแก้ว อายุ 67 ปี ได้รับบาดเจ็บ โดยมีนายละมัย นราแหวว อายุ 83 ปีผู้เป็นสามีคอยดูแล จากการสอบสวนน.ส.วาด ทราบว่า ขณะนอนอยู่ในมุ้งกับตาที่เป็นสามี จู่ๆได้มี นายเอ (นามสมมุติ) อายุ 15 ปีซึ่งเป็นหลายชายแท้ๆ ลูกของลูกสาวคนสุดท้อง ได้เดินถือไม้คมแฝกเข้ามาหาก่อนจะตลบมุ้งแล้วใช้ไม้คมแฝกฟาดเข้าที่ศีรษะจำนวน 1 ครั้งจนเลือดสาดกระเด็นเต็มมุ้ง จากนั้นได้เดินออกไปหน้าตาเฉยเหมือนไม่มีอะไรเกิดขึ้น ตนจึงร้องเรียกคนข้างบ้านให้โทรแจ้งตำรวจและไปโรงพยาบาลเพื่อเย็บแผล น.ส.วาด เล่าว่า ที่บ้านอยู่ด้วยกัน 4 คนมีตนเอง ตา และน.ส.สายชล นราแหวว อายุ 33 ปี ซึ่งเป็นลูกสาวคนเล็กของยายและเป็นแม่ของนายเอ อายุ 15 ปีหลานชายที่ก่อเหตุ ซึ่งหลานชายคนนี้มักสร้างความเอือมระอาให้กับคนในบ้าน พอเวลาไม่มีข้าวมาให้กิน หลานชายคนนี้ก็มักจะพาล ตีคนในบ้าน ขนาดตนเลี้ยงมาตั้งแต่เกิดก็ยังไม่ละเว้น ตาก็สุขภาพไม่ค่อยดี หลานชายคนนี้ก็ติดยามา 5-6 เดือนแล้ว ส่วนแม่ของหลานชายก็ติดยามานานแล้วเข้าๆออกๆ โรงพักจึงพาให้ลูกติดยาไปด้วย ส่วนตนก็รับจ้างถางหญ้าจนเจ็บไข้ หมอก็เตือนให้หยุดให้พักก่อน พอเวลาไม่ทำแล้วจะเอาอะไรกิน พวกนั้นก็ไม่ทำกัน หลังเกิดเหตุโชคดีที่มีคนพาไปหาหมอ ส่วนสาเหตุที่หลายชายตลบมุ้งตี ก็มาจากนายเอ ได้เอามาม่าที่ได้มาประมาณ 6 – 7 ซอง นำไปต้มรวมกันในหม้อ พร้อมกับไข่ไก่ 2 ฟอง พอสุกแล้วก็ไม่กินกลับไปเอามาม่าที่อยู่ในถ้วยไปต้มอีก ตนจึงว่าไปทำไมต้มแล้วไม่กิน ไปเอาในถ้วยต้มอีกทำไมของก็หายากไปทำให้สิ้นเปลืองทำไม แค่นั้นแหละหลังจากนั้นตนก็เดินไปเข้ามุ้งนอนกับตา สักพักหลายชายตัวดีได้ถือไม้คมแฝกมาตลบมุ้งตีจนเลือดอาบดังกล่าว
