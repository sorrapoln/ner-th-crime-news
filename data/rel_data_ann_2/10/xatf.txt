วันที่ 12 พฤศจิกายน 2564 เมื่อช่วงบ่ายที่ผ่านมา ตำรวจสภ.ห้วยแถลง และเจ้าหน้าที่ปกครองอำเภอห้วยแถลง จังหวัดนครราชสีมา ได้รับแจ้งมีคนทำร้ายร่างกายภรรยาตัวเองบาดเจ็บ และมีอาการคลุ้มคลั่งทำลายข้าวของภายในบ้าน โดยจุดเกิดเหตุอยู่บ้านเลขที่ 28 หมู่ที่ 11 ตำบลงิ้ว อำเภอห้วยแถลง พบนางสมหมาย ศรีหะ อายุ 50 ปี ได้รับบาดเจ็บหัวแตก มีรอยถลอก และรอบฟกซ้ำตามร่างกาย โดยมีนายอภิเดช เพลินบุญ หรือ นายอะ อายุ 24 ปี ซึ่งเป็นสามีรุ่นลูกของนางสมหมายฯ กำลังทำร้ายร่างกายของภรรยารุ่นแม่ของตัวเองด้วยการทุบตี จิกหัวลากไปกับพื้นถนนหน้าบ้าน และอีกมือหนึ่งถือมีดข่มขู่ชาวบ้านไม่ให้ใครเข้าไปช่วย ทำให้ชาวบ้านที่เห็นเหตุการณ์ ไม่มีใครที่จะกล้าเข้าไปช่วย เพราะนายอภิเดช ผู้ก่อเหตุถือมีดอยู่ ชาวบ้านจึงได้โทรศัพท์แจ้งให้ทางเจ้าหน้าที่ตำรวจให้มาช่วยระงับเหตุ หลังจากทางเจ้าหน้าที่ตำรวจเดินทางมาถึง จึงได้เข้าไปพูดคุยเจรจา ให้นายอภิเดช ปล่อยตัวภรรยาของตัวเอง แต่นายอภิเดชฯ ได้วิ่งหลบหนีเข้าไปในป่าหลังบ้าน จนกระทั่งทางเจ้าหน้าที่ตำรวจ และ เจ้าหน้าที่ฝ่ายปกครองอำเภอห้วยแถลงเข้าปิดล้อมจนสามารถจับกุมตัวนายอภิเดช เอาไว้ได้ ก่อนที่จะนำตัวส่งพนักงานสอบสวนเพื่อดำเนินคดี
