เจ้าหน้าที่ตำรวจ กก.5 บก.ป.จับกุม นายศุภชัย (สงวนนามสกุล) อายุ 23 ปี ผู้ต้องหาตามหมายจับของศาลมณฑลทหารบกที่ 56 จังหวัดยะลา โดยกล่าวหาว่า “ทำให้เกิดระเบิดจนน่าจะเกิดอันตรายแก่บุคคลหรือทรัพย์สินของผู้อื่น, ข่มขืนใจผู้อื่นให้กระทำการใด ไม่กระทำการใด หรือจำยอมต่อสิ่งใด โดยทำให้กลัวว่าจะเกิดอันตรายแก่ชีวิต ร่างกาย เสรีภาพ ชื่อเสียง หรือทรัพย์สิน ของผู้ถูกข่มขืนใจนั้นเอง หรือของผู้อื่น และทำให้เสียทรัพย์” สืบเนื่องจากเมื่อวันที่ 19 มกราคม ที่ผ่านมา เวลาประมาณ 18.00 น. ได้มีคนร้ายปาระเบิดซึ่งประดิษฐ์ขึ้นมาเอง ใส่โรงจอดรถของผู้เสียหาย ที่บ้านพักบริเวณ หมู่ 4 ต.ลำพะยา อ.เมือง จ.ยะลา เป็นเหตุให้โรงจอดรถ และรถกระบะ อีซูซุ ดีแม็ก ที่จอดอยู่ได้รับความเสียหาย นอกจากนี้ผู้ต้องหายังได้เขียนข้อความข่มขู่ผู้เสียหายอีกว่า “ถ้ามึงไม่อยากตายก็อย่ามายุ่งกับคนรักของกู ไม่อย่างนั้นอย่าหาว่ากูไม่บอก” ก่อนจะหลบหนีไป ผู้เสียหายจึงได้เดินทางมาแจ้งความร้องทุกข์ต่อพนักงานสอบสวนให้ดำเนินคดีกับคนร้าย ซึ่งต่อมาพนักงานสอบสวนได้รวบรวมพยานหลักฐานต่างๆ จนทราบว่าผู้ต้องหาเป็นผู้ก่อเหตุ หลังจากนั้นจึงได้ขออนุมัติหมายจับจากศาลตามหมายจับดังกล่าว
