เหตุการณ์นี้เกิดขึ้นที่จังหวัดพัทลุง ชุดสืบสวนตำรวจภูธรภาค 9 ชุดสยบไพรี ชุดปราบปรามยาเสพติดตำรวจภูธรพัทลุง เกือบ 100 นาย ระดมกำลังเข้าปิดล้อมรีสอร์ตแห่งหนึ่ง ในพื้นที่ตำบลชะมวง อำเภอควน จังหวัดพัทลุง หลังสืบทราบว่านายประดิษฐ์ มุสิกะสงค์ อายุ 41 ปี ผู้ต้องหาคดีสำคัญ 7 คดี ที่เคยก่อเหตุ ในพื้นที่อำเภอปากพะยูน อำเภอบางแก้ว จังหวัดพัทลุง และ อำเภอสะเดา จังหวัดสงขลา ซึ่งหนีการจับกุมของตำรวจรอดมา 3 ครั้งแล้ว ครั้งนี้เป็นครั้งที่ 4 หนีมาหลบซ่อนตัวอยู่ที่รีสอร์ตแห่งนี้ พร้อมพวกเป็นชายและหญิงรวม 5 คน จึงนำกำลังมาปิดล้อม แต่คนร้ายไหวตัวทันขับรถหลบหนี ตำรวจจึงขับรถไล่ล่า กระทั่งไปถึงช่วงที่มีบ้านของชาวบ้านน้อย คนร้ายโหนตัวออกจากรถใช้ปืนเอ็ม16 ยิงใส่รถตำรวจหลายนัด ตำรวจก็ไม่ลดละยิงโต้กลับไปมา ระยะทางกว่า 3 กิโลเมตร รถตำรวจเสียหายเป็นรูพรุน ก่อนคนร้ายจะหนีหายไปในพื้นที่ตำบลเกาะเต่า อำเภอป่าพะยอม จังหวัดพัทลุง เคราะห์ดีตำรวจไม่มีใครได้รับบาดเจ็บ ตำรวจมั่นใจคนร้ายน่าจะถูกยิงระหว่างที่มีการยิงปะทะกัน จึงประสานไปยังโรงพยาบาลทุกแห่งในพื้นที่ว่ามีใครได้รับบาดเจ็บจากอาวุธปืนเข้ามารักษาตัวหรือไม่ จากนั้นกลับมาที่รีสอร์ต ค้นในห้องพักของผู้ต้องหา พบอาวุธปืน ขนาด 9 มม. 1 กระบอก, กระสุนปืนขนาด 11 มม., กระสุนปืนชนิดเอ็ม 16 อีกกว่า 50 นัด รวมทั้งยาบ้า ไอซ์ อีกจำนวนหนึ่ง ก่อนประสานพิสูจน์หลักฐานเข้าเก็บดีเอ็นเอ พร้อมตั้งจุดตรวจจุดสกัดค้นหารถต้องสงสัย แต่จนถึงขณะนี้ยังไร้วี่แวว
