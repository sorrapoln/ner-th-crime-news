วันนี้ (23 ม.ค. 65 ) นายจิรายุ สุภเสน อายุ 27 ปี พนักงานขนส่งสินค้าใน อ.แม่สอด จ.ตาก ได้เปิดคลิปภาพจากกล้องหน้ารถยนต์ที่ได้บันทึกเสี้ยววินาทีที่หวิดจะเกิดอุบัติเหตุแบบไม่คาดคิดเกิดขึ้น บนถนนสายแม่สอด-บ้านแม่ตาวกลาง เขตเทศบาลนครแม่สอด เมื่อช่วงเย็นของวันที่ 22 ม.ค. 65 ที่ผ่านมา ภาพในคลิปวิดีโอดังกล่าวเผยให้เห็นช่วงวินาทีที่นายจิรายุกำลังขับรถยนต์ส่วนตัวไปพร้อมกับแฟนสาว ออกจากบ้านพักในหมู่บ้านแม่ตาวกลาง มุ่งหน้าไปตามถนนสายดังกล่าวเพื่อเข้าตัว อ.แม่สอดเพื่อไปทำธุระส่วนตัว แต่ระหว่างที่รถยนต์กำลังขับไปบนถนนด้วยความเร็วต่ำผ่านย่านชุมชนแม่สอด จู่ๆ ก็มีเด็กชายไม่สวมเสื้อวิ่งพุ่งออกมาจากบ้านพักริมถนนอย่างรวดเร็ว และวิ่งออกมาเกือบถึงกึ่งกลางถนนในระหว่างที่รถยนต์กำลังขับผ่านพอดี ด้านนายจิรายุ สุภเสน เจ้าของคลิปหวาดเสียวดังกล่าวเล่าเหตุการณ์ให้ผู้สื่อข่าวฟังว่า ตอนนั้นตนกับแฟนกำลังขับรถยนต์กระบะส่วนตัวออกจากบ้านพักเพื่อจะไปซื้อของในตัวตลาดแม่สอด และขับรถมาด้วยความเร็วต่ำ เนื่องจากถนนดังกล่าวเป็นย่านชุมชน แต่พอมาถึงจุดเกิดเหตุก็เกิดเหตุการณ์ไม่คาดคิดขึ้น เนื่องจากมีเด็กเล็กวิ่งพุ่งออกจากบ้านพักริมถนนโดยไม่ทราบสาเหตุ จนแฟนสาวของตนตะโกนหวีดร้องเสียงดังลั่นรถยนต์ด้วยความตกใจ
