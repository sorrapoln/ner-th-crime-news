จากกรณีการจับกุมนายชโนชัย วงแสน หรือนายโน เจ้าของโรงงานผลิตน้ำดื่ม ก่อเหตุ น.ส.รัฐคณิศร จารุภัทรกิตติโชติ สาวทอม อายุ 56 ปี เจ้าของห้างหุ้นส่วนจำกัด เรติ กรุ๊ฟ ที่รับทำเกี่ยวกับโครงข่ายอินเตอร์เน็ต เสียชีวิตอยู่ภายในบ้านพัก และยังทำร้ายนายรุจิภาส โชติธรรม อายุ 22 ปี ได้รับบาดเจ็บสาหัส ด้วยสาเหตุเพราะถูกผู้ตายต่อว่าในเรื่องหนี้สิน จนถึงขั้นมีการใช้เท้าถีบยอดหน้านายโน จึงทำให้เกิดความโมโห ใช้มีดที่อยู่ในบ้านของผู้ตายตรงปรี่ไปทำร้าย น.ส.รัฐคณิศร จนถึงแก่ความตาย ก่อนจะชิงทรัพย์แล้วหลบหนีไปได้ 2 วัน กระทั่งมีการติดต่อให้พ่อแม่และผู้ใหญ่บ้านให้พาเข้ามอบตัวตามที่ได้เสนอข่าวไปแล้วนั้น ความคืบหน้าล่าสุดวันนี้ (12 พฤศจิกายน 2564) ทางเจ้าหน้าที่ตำรวจชุดสืบ ภ.จว.นครสวรรค์ ได้มีการควบคุมตัวนายโนไปทำแผนประกอบคำรับสารภาพที่บ้านของผู้ตาย ในพื้นที่ ต.หนองกรด อ.เมือง จ.นครสวรรค์ ท่ามกลางกองกำลังเจ้าหน้าที่ต้องตรึงล้อมนายโนไว้ เนื่องจากเกรงว่าจะถูกรุมประชาทัณฑ์ เพราะมีชาวบ้านในละแวกใกล้เคียงเข้ามามุงดูเหตุการณ์กันเป็นจำนวนมาก
