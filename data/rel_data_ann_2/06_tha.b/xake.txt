วันที่ 18 ก.ย. 2562 เวลา 00.30 น. ผู้สื่อข่าวรายงานว่า กล้องวงจรปิดจับภาพขณะ 2 วัยรุ่น ขับขี่ซ้อนท้ายรถจักรยานยนต์มาด้วยกัน ขับขี่ไล่ตามและจอดวิ่งไล่ยิงคู่อริ ที่พากันวิ่งหนีตายกันแตกกระเจิงข้ามฝั่งถนนอีกฝั่งไปคนละทิศละทาง บริเวณริมถนนสาย 201 แก้งคร้อ-ภูเขียว ต.ช่องสามหมอ อ.แก้งคร้อ จ.ชัยภูมิ จนมีชาวบ้านใกล้เคียงถูกลูกหลงถูกยิงเจ็บ 1 ราย ก่อนที่ 2 วัยรุ่นจะขับรถ จยย.หลบหนีออกจากพื้นที่ ต่อมาเจ้าหน้าที่ตำรวจ สภ.แก้งคร้อ รับแจ้งเหตุ ลงพื้นที่หาเบาะแสจากภาพกล้องวงจรปิด จนทราบตัววัยรุ่นที่ก่อเหตุทั้ง 2 คน จึงได้นำกำลังเข้าจับกุม ได้ที่บ้านพักในหมู่บ้านแห่งหนึ่ง ในอำเภอแก้งคร้อ จ.ชัยภูมิ ผู้ก่อเหตุทั้ง 2 คือ นายนคเรศ อายุ 23 ปี และนายธีรภัทร อายุ 22 ปี ซึ่งรับสารภาพว่าเป็นผู้ก่อเหตุจริง พร้อมยึดของกลาง เป็นอาวุธปืนลูกโม่ ดัดแปลงขนาด .32 มม. ไม่มีหมายเลขทะเบียน 1 กระบอก และรถจักรยานยนต์ ยี่ห้อฮอนด้าสีดำ ทะเบียน กฉ 8542 ชัยภูมิ
