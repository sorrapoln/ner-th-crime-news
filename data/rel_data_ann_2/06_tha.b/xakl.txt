(19 ส.ค.64) เมื่อเวลา 13.30 น. ร.ต.อ.สมบัติ สาระลึก ร้อยเวร สภ.แกลง ระยอง ได้รับแจ้งเกิดเหตุคนร้ายชิงสร้อยคอทองคำขึ้นรถเก๋งขับหนี เหตุเกิดที่ร้านทองพลอยไพลิน เลขที่ 193 เขตเทศบาลตำบลเมืองแกลง ถ.สุนทรโวหาร ต.ทางเกวียน อ.แกลง จ.ระยอง จึงรายงานให้ พ.ต.อ.ประติพัตน์ ภูมิลี ผกก.สภ.แกลง ทราบ ประสานตำรวจสายตรวจสกัดจับคนร้าย แล้วพร้อมด้วยกำลังเจ้าหน้าที่ตำรวจเดินทางไปตรวจสอบที่เกิดเหตุทันที เมื่อไปถึงที่เกิดเหตุ ซึ่งเป็นร้านขายทองสองคูหา พบกับ นางอัญชลี อายุ 53 ปี เจ้าของร้าน ที่กำลังอยู่ในอาการตื่นตระหนกกับเหตุการณ์ที่เกิดขึ้น หลังตั้งสติได้ให้การว่า คนร้ายเป็นผู้หญิงคนเดียวใส่เสื้อยืดสีดำ กางเกงขายาวสีครีม ทำทีเข้ามาเลือกซื้อสร้อยข้อมือ โดยขอดูสร้อยข้อมือทองคำ น้ำหนัก 2 บาท 1 เส้น และ น้ำหนัก 3 บาท 1 เส้น คนร้ายถือดูทั้งสองเส้นแล้วทดลองใส่ในข้อมือ แล้วจู่ๆ ก็คว้าเอาสร้อยทองทั้งสองเส้น รวมน้ำหนัก 5 บาท วิ่งออกจากร้านไป ตนเองจึงร้องโวยวาย สามีที่อยู่หลังร้านได้ยินเสียง ถือเก้าอี้ไม้วิ่งออกไป เจอคนร้ายกำลังวิ่งขึ้นรถยนต์เก๋งสีขาว ยี่ห้อโตโยต้า วีออส ที่จอดอยู่หน้าร้าน จึงโยนเก้าอี้ขวางรถไว้ แต่คนร้ายก็รีบขับรถออกไปอย่างรวดเร็ว โดยมุ่งหน้าไปบนถนนสายวังหว้า-แหลมแม่พิมพ์ ก่อนจะรีบโทรแจ้งเจ้าหน้าที่ตำรวจติดตามทันที จากการตรวจสอบหลักฐานภายในรถยนต์ของคนร้าย พบ สำเนาบัตรประชาชน ชื่อ น.ส.สวรส เสียงประเสริฐ อายุ 38 ปี อยู่บ้านเลขที่ 80/10 ม.6 ต.ตะพง อ.เมือง จ.ระยอง ที่คาดว่าเป็นคนร้าย และ พบแผ่นป้ายทะเบียน กธ-4649 ระยอง เสื้อยืดสีดำ1ตัว บัตรพนักงาน บริษัทแห่งหนึ่ง ในจ.ระยอง และ ยังพบ สร้อยทองปลอมอีก 2เส้น ส่วนสร้อยข้อมือที่ชิงมาไม่พบ คนร้ายคงจะเอาติดไป
