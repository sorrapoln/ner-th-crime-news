ตำรวจ สน.โชคชัย อยู่ระหว่างรวบรวมหลักฐานเพื่อขอศาลอนุมัติหมายจับผู้ต้องหาใช้มีดแทงนายวรัญญา เนตรทิพย์ อายุ 40 ปี บริเวณข้างห้างสรรพสินค้าแห่งหนึ่ง ซอยลาดพร้าว 83 เมื่อเย็นวานนี้ ฐานฆ่าผู้อื่นและพกพาอาวุธมีดไปในที่สาธารณะฯ โดยชุดสืบสวนระบุตัวผู้ก่อเหตุได้แล้ว และข้อมูลเส้นทางหลบหนี ส่วนสาเหตุเบื้องต้นพบว่ามีการขี่รถปาดหน้ากันไปมา แต่ยังไม่แน่ชัดว่าใครเริ่มก่อเหตุก่อน ด้านผู้สื่อข่าวลงพื้นที่จุดเกิดเหตุ แต่ไม่พบกล้องวงจรปิดในบริเวณดังกล่าว ขณะที่วินจักรยานยนต์รับจ้างในซอยให้ข้อมูลว่า เห็นผู้ตายและคู่กรณีขี่รถไล่กันมาตั้งแต่ในซอย กระทั่งมาจอดที่หน้าร้านถ่ายเอกสาร จากนั้นมีการใช้หมวกกันน็อกฟาดใส่กัน ก่อนที่อีกฝ่ายจะชักมีดขึ้นมาแทงนายวรัญญา และขี่รถจักรยานยนต์ฮอนด้าเวฟ 110 ไอ สีขาว-ดำ ไม่ทราบทะเบียน หนีไป
