เจ้าหน้าที่ตำรวจ สภ.ปากน้ำประแสร์ ระยอง ได้รับแจ้งมีคนร้ายใช้อาวุธปืนยิงผู้หญิงจนเสียชีวิต ที่บ้านหลังหนึ่ง หมู่ 5 ต.ปากน้ำประแสร์ อ.แกลง จ.ระยอง จึงเดินทางไปตรวจสอบที่เกิด และ ประสานตรวจสกัดจับคนร้ายที่กำลังหลบหนีไปพร้อมอาวุธปืนทันที เมื่อไปถึงที่เกิดเหตุซึ่งเป็นบ้านปูนชั้นเดียวภายในสวนผลไม้ เข้าไปตรวจสอบ พบศพผู้หญิงใส่เสื้อลายดอกสีแดง สวมผ้าถุงลายสีฟ้านอนคว่ำหน้าเสียชีวิตจมกองเลือดอยู่ข้างบ้าน ไม่พบอาวุธปืนและปลอกกระสุน สภาพศพถูกอาวุธปืนลูกซอง ยิงเข้าที่กลางหลังทะลุกหัวใจ จนเป็นเหตุให้เสียชีวิตคาที่ จากการสอบสวน นายไตรสรณ์ วิรธีรวัชร์ อายุ 28 ปี ให้การทั้งน้ำตาว่า ผู้เสียชีวิตคือมารดาของตนเอง ชื่อ นางอำนวย สุนทรวิภาค อายุ 55 ปี โดยก่อนก่อนเกิดเหตุกำลังนั่งกินข้าวอยู่บนเปลยวนหน้าบ้าน จู่ๆ นายชาญชัย รื่นฤทัย อายุ 42 ปี ซึ่งเป็นอดีตลูกเขยของผู้เสียชีวิต ได้ขี่ จยย.ยี่ห้อฮอนด้าเวฟ มาจอด แล้วถืออาวุธปืนลูกซองยาวเดินเข้ามาหา ผู้เสียชีวิตเห็นคนร้ายก็รีบลุกจากเปลแล้ววิ่งหนีไปทางข้างบ้าน วิ่งไปไม่กี่ก้าวก็ล้มลง คนร้ายเดินเข้าไปจ่อยิงอย่างเลือดเย็น ก่อนจะเดินอย่างใจเย็นขึ้นรถ จยย.ขี่หลบหนีไป
