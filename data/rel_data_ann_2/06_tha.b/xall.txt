เมื่อช่วงค่ำวันที่ 6 ก.ค. ร.ต.อ.สมชาย ซุ่นซิ่น รอง สว.(สอบสวน) สภ.จะนะ จ.สงขลา ได้รับแจ้งเหตุคนร้ายลอบวางระเบิด ทหารชุดปฏิบัติการจรยุทธ์ ร้อย ร.2531 บริเวณขนำตรงข้ามบ่อปลา หมู่ 7 บ้านลางา ต.บ้านนา อ.จะนะ จึงรายงานให้ พ.ต.อ.พชรพล ณ นคร ผกก.สภ.จะนะ ทราบ ก่อนประสานกำลังเจ้าหน้าที่เกี่ยวข้องลงพื้นที่ร่วมตรวจสอบ ที่เกิดเหตุเป็นขนำข้างบ่อปลา พบหลุมระเบิดกว้าง 1 เมตร สะเก็ดระเบิดกระจายเกลื่อน ขนำถูกแรงระเบิดพังเสียหายทั้งหลัง ส่วนผู้บาดเจ็บ ประกอบด้วย ส.อ.นิติพจน์ เพ็ชรรัตน์ ร่างกระเด็นตกน้ำอาการสาหัส พลทหารจรัส ด้วงช่วย เจ็บบริเวณขา สะโพก และหลัง พลทหารมาวิน ใสวิน ศีรษะแตก และ พลทหารซันสุริ เดาะเลาะ ทั้งหมดถูกนำตัวส่ง รพ.จะนะ แต่ ส.อ.นิติพจน์ ทนพิษบาดแผลไม่ไหวเสียชีวิตในเวลาต่อมา สอบสวนเบื้องต้นทราบว่า ขณะเจ้าหน้าที่ชุดดังกล่าวออกลาดตระเวนดูแลความปลอดภัยในพื้นที่มาถึงจุดเกิดเหตุ สันนิษฐานว่าคนร้ายติดตามความเคลื่อนไหวเจ้าหน้าที่ชุดดังกล่าวมานาน ว่าต้องลาดตระเวนมานั่งพักบริเวณขนำ ก่อนเกิดเหตุจึงนำระเบิดแสวงเครื่องมาฝังไว้ใต้ขนำ รอเจ้าหน้าที่ทหารชุดปฏิบัติการจรยุทธ์ ร้อย ร.2531 ลาดตระเวนดูแลรักษาความปลอดภัยในพื้นที่มาหยุดพัก ก่อนกดชนวนระเบิดมีผู้บาดเจ็บและเสียชีวิตดังกล่าว หลังเกิดเหตุเจ้าหน้าที่ที่เกี่ยวข้องสนธิกำลังเข้าเคลียร์พื้นที่ และปิดล้อมไล่ล่าคนร้ายต่อไป
