วันที่ 18 ต.ค.64 พ.ต.ท.สมอาจ หมั่นอุตส่าห์ สว.(สอบสวน) สภ.ไทรน้อย จ.นนทบุรี ได้รับแจ้งเหตุแทงกันตาย ภายในอพาร์ตเมนต์แห่งหนึ่ง พื้นที่หมู่ 3 ต.ไทรใหญ่ อ.ไทรน้อย จ.นนทบุรี จึงรุดไปตรวจสอบพร้อม พ.ต.อ.โชติวัฒน์ เหลืองวิลัย รอง ผบก.ภ.จว.นนทบุรี รรท.ผกก.สภ.ไทรน้อย, พ.ต.อ.จิรายุส วานิชกูล ผกก.สส.ภ.จว.นนทบุรี, พ.ต.ท.อดิศร บุญสนอง รอง ผกก.สส.สภ.ไทรน้อย, พ.ต.ต.ธนวัฒน์ ชีวิตโสภณ สวป.สภ.ไทรน้อย, แพทย์จากสถาบันนิติวิทยาศาสตร์ และอาสาสมัครมูลนิธิป่อเต็กตึ๊ง ที่เกิดเหตุที่ชั้น 1 ห้อง B106 พบศพ น.ส.ดรุณี (ขอสงวนนามสกุล) อายุ 36 ปี ชาว ต.หลักชัย อ.ลาดบัวหลวง จ. พระนครศรีอยุธยา นอนคว่ำหน้าจมกองเลือด สวมชุดนอนสีครีม พบบาดแผลถูกปาดที่บริเวณลำคอ ภายในห้องไม่พบร่องรอยการต่อสู้ ขณะเดียวกันพบคราบเลือดกระเซ็นอยู่เต็มกำแพงและบนที่นอน นอกจากนี้ยังพบร่องรอยการนำอาวุธที่ใช้ก่อเหตุไปล้างในห้องน้ำอีกด้วย จากการตรวจสอบกล้องวงจรปิดพบบุคคลต้องสงสัยไว้ผมยาว ไม่ทราบว่าเป็นหญิงหรือชาย ไม่ทราบชื่อ-นามสกุล อายุประมาณ 25-30 ปี ขี่รถ จยย.ของผู้ตาย ยี่ห้อฮอนด้า รุ่น PCX สีขาว ทะเบียน 9กง-5610 กรุงเทพมหานคร ซึ่งจอดอยู่บริเวณที่จอดรถ ออกไปจากหอพักวันที่ 17 ต.ค.เวลา 03.38 น. ด้าน น.ส.ชมพู่ เพื่อนของผู้ตาย เปิดเผยว่า ผู้ตายทำงานอยู่โรงงานผลิตสายน้ำเกลือที่บริษัทแห่งหนึ่ง ก่อนพบศพตนได้มาเรียกผู้ตายที่ห้อง แต่ไม่มีเสียงตอบกลับมา จึงใช้มือลองบิดลูกบิดประตู ก็พบว่าห้องไม่ได้ล็อกจึงเปิดประตูเข้าไปดู ก็พบผู้ตายนอนจมกองเลือดอยู่บนที่นอน จึงรีบวิ่งออกมาร้องขอความช่วยเหลือ แต่ผู้ตายเสียชีวิตแล้ว โดยผู้ตายพักอาศัยอยู่ที่ห้องนี้เพียงลำพังคนเดียว ตนเพิ่งเจอกับผู้ตายเมื่อวันเสาร์ที่ผ่านมา เมื่อวาน (17 ต.ค.) ยังมีคนเห็นผู้ตายตอนเช้า ขี่รถเข้าออก ตนคาดว่าผู้ตายน่าจะเกิดเรื่องช่วงกลางคืนที่ผ่านมา ส่วนเรื่องแฟนของผู้ตาย ตนไม่ทราบว่าเป็นใคร ด้าน พ.ต.อ.โชติวัฒน์ กล่าวว่า เมื่อคืนวันเสาร์ที่ผ่านมา (16 ต.ค.) เวลาประมาณ 22.00 น. มีคนเดินเข้าไปในห้องของผู้ตาย ลักษณะไว้ผมยาว ยังไม่แน่ใจว่าเป็นผู้หญิงหรือผู้ชาย จากนั้นเวลาประมาณ 03.00 น. ได้เดินอออกมาตรงที่จอดรถ จยย.ของหอพัก และขี่รถ จยย.ของผู้ตายออกไป ซึ่งถ้าหากคนที่เอารถ จยย.ของผู้ตายไป ไม่ใช่ผู้ก่อเหตุลงมือฆ่า ก็ขอให้มาพบเจ้าหน้าที่ตำรวจเพื่อเเสดงความบริสุทธิ์ใจ
