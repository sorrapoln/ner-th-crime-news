วันนี้ (23 ม.ค.) พ.ต.ท.วิทยากร สุวรรณเรืองศรี รอง ผกก.(สอบสวน) สน.พญาไท เปิดเผยความคืบหน้ากรณี ส.ต.ต นรวิชญ์ บัวดก ผบ.หมู่ กองร้อยที่ 2 กองกำกับการ 1 กองบังคับการอารักขาและควบคุมฝูงชน (กก.1 บก.อคฝ.) ขี่บิ๊กไบค์ยี่ห้อ ดูคาติ รุ่นมอนสเตอร์ ทะเบียน 1 กผ 9942 เชียงราย พุ่งชน พญ.วราลัคน์ สุภวัตรจริยากุล หรือ หมอกระต่าย แพทย์ผู้ชำนาญการด้านจักษุวิทยา ภาควิชาจักษุวิทยา คณะแพทยศาสตร์ จุฬาลงกรณ์มหาวิทยาลัย ขณะกำลังเดินข้ามทางม้าลาย จนเป็นเหตุให้เสียชีวิต ว่า หลังเกิดเหตุ ส.ต.ต.นรวิชญ์ ได้เข้ารักษาตัวที่โรงพยาบาลตำรวจ จากนั้นได้เข้ามอบตัวกับพนักงานสอบสวน ก่อนเจ้าหน้าที่ได้ทำการแจ้งข้อกล่าวหา ส.ต.ต.นรวิชญ์ กระทำผิดข้อหาขับรถประมาทเป็นเหตุให้ผู้อื่นถึงแก่ความตาย พร้อมกับปล่อยตัวโดยไม่ต้องใช้หลักประกัน เนื่องจากผู้ต้องหาเข้ามอบตัวและมีที่อยู่เป็นหลักแหล่ง พ.ต.ท.วิทยากร กล่าวต่อว่า เบื้องต้น ส.ต.ต.นรวิชญ์ ให้การรับสารภาพ แต่รายละเอียดของคำให้การไม่สามารถเปิดเผยได้ โดยพนักงานสอบสวนรวบรวมพยานหลักฐาน ผลการตรวจศพ ผลการตรวจสภาพรถ และภาพจากกล้องวงจรปิด ที่เป็นหลักฐานยืนยันอย่างชัดเจนว่าผู้ขับขี่กระทำผิดขับรถโดยประมาทหรือไม่ ก่อนจะรวบรวมพยานหลักฐานทั้งหมดส่งให้อัยการพิจารณาเพื่อยื่นฟ้องต่อศาลต่อไป
