เมื่อวันที่ 11 พฤศจิกายน ที่กองบังคับการปราบปราม (บก.ป.) พล.ต.ท.จิรภพ ภูริเดช ผบช.ก. สั่งการให้ พล.ต.ต.มนตรี เทศขัน ผบก.ป.พ.ต.อ.วิระชาญ ขุนไชยแก้ว ผกก.5 บก.ป.พ.ต.ต.ปิยะพร เรียนสุทธิ์ พ.ต.ต.พัฒษพงศ์ เสณีแสนเสนา สว.กก.5 บก.ป. จับกุม นายธีรยุทธ์ กาญจนสวัสดิ์ อายุ 50 ปี ตามหมายจับศาลอาญา ที่ 1893/2564 ลง 9 พ.ย.64 ข้อหา “ร่วมกันฆ่าผู้อื่นโดยไตร่ตรองไว้ก่อน, ร่วมกันมีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต, ร่วมกันพาอาวุธปืนไปในเมือง หมู่บ้าน หรือทางสาธารณะโดยไม่ได้รับอนุญาตและไม่มีเหตุสมควร และร่วมกันยิงปืนซึ่งใช้ดินระเบิดโดยใช่เหตุ ในเมือง หมู่บ้าน หรือที่ชุมชน” ได้ที่บ้านพักในพื้นที่ ม. 6 ต.บางมะพร้าว อ.หลังสวน จ.ชุมพร สืบเนื่องจากเมื่อวันที่ 25 มิ.ย. ที่ผ่านมามีคนร้ายบุกใช้อาวุธปืนยิงนายอิทธิเชษฐ์ กาญจนสวัสดิ์ อายุ 67 ปี เสียชีวิตภายในสวนผลไม้แห่งหนึ่งในพื้นที่ จ.ชุมพร ท้องที่ สภ.ปากน้ำหลังสวน แต่คดีผ่านมานานเกือบ 5 เดือน ยังไม่สามารถติดตามตัวคนร้ายได้ ทางครอบครัวของผู้ตายจึงนำเรื่องเข้าร้องเรียนต่อสำนักงานตำรวจเเห่งชาติ ก่อนมีคำสั่งให้โอนคดีดังกล่าวมายังกองบังคับการปราบปราม (บก.ป.) เนื่องจากเชื่อว่าน่าจะมีความเกี่ยวโยงกับผู้มีอิทธิพลในพื้นที่ ทางพนักงานสอบสวนจึงเร่งสืบสวนหาเบาะแสคนร้าย จนทราบว่า ผู้ก่อเหตุดังกล่าวคือ นายธีรยุทธ์ ผู้ต้องหารายนี้ ซึ่งมีศักดิ์เป็นหลานแท้ๆของผู้ตาย เนื่องจากผู้ตายเป็นน้องชายของพ่อนายธีรยุทธ์ โดยมีสาเหตุมาจากความขัดแย้งเรื่องการเมืองท้องถิ่น ที่ทั้งสองคนอยู่คนละขั่วการเมือง จึงรวบรวมพยานหลักฐานขออำนาจศาลออกหมายจับ ก่อนนำกำลังเข้าจับกุมตัวได้ดังกล่าว
