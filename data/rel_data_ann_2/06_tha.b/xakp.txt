เมื่อวันที่ 23 ม.ค. 2565 ร.ต.อ.นิพล บุตรสง่า รองสว.(สอบสวน)สภ.คลองห้า จ.ปทุมธานี พร้อมฝ่ายสืบสวน และกองพิสูจน์หลักฐาน 1 ปทุมธานี ลงพื้นที่ตรวจสอบที่เกิดเหตุ หลังรับแจ้งเหตุคนร้ายขี่รถจยย. ใช้อาวุธปืนไม่ทราบขนาดกระหน่ำยิงนายธีรพงศ์พันธุ์ ฉิมคราม อายุ 56 ปี อดีตผู้สมัครนายก อบต.คลองหก เหตุเกิดที่บริเวณหน้าบ้าน จนได้รับบาดเจ็บสาหัส จากการตรวจสอบกล้องวงจรปิดสามารถจับภาพเหตุการณ์ขณะคนร้ายลงมือก่อเหตุได้อย่างชัดเจน พบว่าคนร้ายใช้อาวุธปืนยิงใส่ประตูหน้าบ้าน 9 นัด เจ้าหน้าที่ได้ทำการตรวจวิถีกระสุนไว้เป็นหลักฐาน และเก็บปลอกกระสุนปืนที่ตกอยู่ข้างทางจำนวน 9 ปลอก ไว้เป็นหลักฐาน จากการสอบสวนน.ส.สิริขวัญ ฉิมคราม อายุ 22 ปี ลูกสาว ให้การว่า เมื่อเวลาประมาณ 07.00 น. พ่อนั่งทำเอกสารอยู่ที่โต๊ะหน้าบ้าน ก็ได้ยินเสียงดังปืนดังขึ้น 2 นัด จากนั้นก็ได้ยินเสียงปืนยิงรัวต่ออีกหลายนัด ตนจึงวิ่งออกมาดูเห็นรถจยย. ของคนร้าย จึงได้วิ่งไล่ คนร้ายจึงขี่หลบหนีไป ส่วนพ่อถูกยิงได้รับบาดเจ็บถูกยิงตามลำตัวหลายแห่ง ส่วนลักษณะของคนร้ายขี่รถจยย. ฮอนด้า เวฟสีดำแดง ไม่ติดแผ่นป้ายทะเบียน มาคนเดียว สวมหมวกกันน็อก ใส่เสื้อคลุมสีชมพู กางเกงยีนขายาว รองเท้าแตะ ก่อนก่อเหตุคนร้ายขี่รถจยย. รถมาทางคลองระพีพัฒน์ ขี่ผ่านหน้าบ้านไปหนึ่งรอบ จากนั้นก็วนรถกลับมา และใช้อาวุธปืนยิงพ่อก่อนจะขี่รถหลบหนีไป
