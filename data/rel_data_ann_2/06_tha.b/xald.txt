วันนี้ (21 ม.ค.) ที่ กองปราบปราม พล.ต.ต.มนตรี เทศขัน ผบก.ป.สั่งการ พ.ต.อ.วิระชาญ ขุนไชยแก้ว ผกก.5 บก.ป. พ.ต.ต.ธีระยุทธ ไทยราช สว.กก.5 บก.ป. นำกำลังจับกุม นายภิรมย์ (สงวนนามสกุล) อายุ 50 ปี และ น.ส.สุคนธา (สงวนนามสกุล) อายุ 24 ปี ตามจับศาลจังหวัดเวียงสระ ที่ 6-7 /2565 ลงวันที่ 13 ม.ค. 65 ข้อหา “ร่วมกันฉ้อโกง” โดยจับกุม นายภิรมย์ ได้ริมถนนสายราเมศ ต.คูหาสวรรค์ อ.เมือง จ.พัทลุง ส่วน น.ส.สุคนธา จับกุมได้ภายในปั๊มน้ำมันแห่งหนึ่ง ต.ปากแพรก อ.ทุ่งสง จ.นครศรีธรรมราช ทั้งนี้ เมื่อต้นปี 63 น.ส.สุคนธา กับ นายภิรมย์ สองสามีภรรยา ได้ร่วมกันออกอุบายชักชวนเหยื่อให้ลงทุนธุรกิจขายฝากที่ดิน โดยอ้างว่าจะให้ผลตอบแทนสูง ต่อมาผู้เสียหายหลงเชื่อยอมลงทุนเป็นเงินจำนวน 3 ล้านกว่าบาท ในระยะแรกได้ให้ผลตอบแทนตามกำหนด ต่อมาภายหลังผู้ต้องหาเริ่มบ่ายเบี่ยงไม่จ่ายผลตอบแทน ผู้เสียหายจึงได้แจ้งความดำเนินคดี จนศาลออกหมายจับไว้ กระทั่งตำรวจกองปราบปรามตามจับกุมได้ดังกล่าว
