เมื่อเวลา 17.30 น. วันที่ 20 ม.ค.65 ร.ต.อ.พีรพันธ์ กันหมุด รอง สว.สอบสวน สภ.วัดโบสถ์ จ.พิษณุโลก รับแจ้งจากศูนย์วิทยุ 191 พิษณุโลก ว่ามีเหตุคนถูกทำร้ายร่างกายด้วยอาวุธมีดเสียชีวิตที่บ้านเลขที่ 312 หมู่ 2 หนองรวก ต.คันโช้ง อ.วัดโบสถ์ จ.พิษณุโลก ไปตรวจสอบพร้อมด้วย พ.ต.อ.วิสุทธิ์ คล้ายแสง ผกก.สภ.วัดโบสถ์ และตำรวจชุดสืบสวนจำนวนหนึ่ง แพทย์เวร รพ.วัดโบสถ์ และเจ้าหน้าที่หน่วยกู้ภัยบูรพา พบร่างผู้เสียชีวิตนอนหงายจมกองเลือดอยู่ข้างบ้านริมถนนภายในหมู่บ้าน ทราบชื่อคือ นายสุดแดน ขอพักกลาง อายุ 48 ปี อยู่บ้านเลขที่ 14/4 หมู่ 2 ต.วัดโบสถ์ อ.วัดโบสถ์ จ.พิษณุโลก สภาพศพสวมเสื้อแขนสั้นสีม่วง ใส่กางเกงขาสั้นสีดำ มีบาดแผลถูกแทงด้วยมีดที่หน้าท้องจำนวน 4 แผล ตำรวจจึงให้เจ้าหน้าที่กู้ภัยนำศพส่งให้แพทย์ชันสูตรโดยละเอียดอีกครั้งที่นิติเวช รพ.พุทธชินราช พิษณุโลก ตำรวจสอบสวนเบื้องต้น น.ส.มาริสา โม้ลาย อายุ 26 ปี ลูกเลี้ยงผู้เสียชีวิตให้การว่า ผู้เสียชีวิตคือสามีใหม่ของแม่ตน ส่วนผู้ก่อเหตุคือสามีตนเอง พลทหารอภิเชษฐ ตะบ้านไร่ อายุ 22 ปี อยู่บ้านเลขที่ 3/001 หมู่ 2 ต.อรัญญิก อ.เมือง จ.พิษณุโลก สังกัดค่ายสมเด็จพระเอกาทศรถ (บชร.3) ที่วันนี้ลากลับมาดูตน ที่มีกำหนดจะคลอดบุตร และครบกำหนดวันลา ซึ่งเป็นวันที่ตนคลอดบุตรพอดีด้วย เกิดมีปากเสียงทะเลาะกับพ่อเลี้ยง เรื่องหึงหวงระหว่างพ่อเลี้ยงกับตน เพราะพ่อเลี้ยงอาศัยอยู่ที่บ้านเดียวกับตน ส่วนแม่ของตนไปทำงานอยู่ที่อื่น ทั้งๆ ที่ตนกับพ่อเลี้ยงไม่เคยยุ่งเกี่ยวกันเลย แต่ทั้งสองคนมีปากเสียงกันรุนแรงถึงขั้นทำร้ายร่างกายกัน ก่อนที่สามีของตนจะใช้มีดแทงที่ท้องของพ่อเลี้ยงไปหลายครั้งจนวิ่งออกจากบ้านมาได้ประมาณ 20 เมตร ก็ล้มลงเสียชีวิตดังกล่าว จากนั้นสามีตนได้หนีออกจากบ้านไป ตำรวจจึงกระจายกำลังติดตามหาตัวพลทหารอภิเชษฐผู้ก่อเหตุ จนกระทั่งพบขณะหลบซ่อนตัวอยู่กับเพื่อนที่บ้านหนองบอน หมู่ 8 ต.คันโช้ง จึงควบคุมตัวมาสอบสวนปากคำที่ สภ.วัดโบสถ์ เบื้องต้นให้การรับสารภาพว่าใช้อาวุธมีดทำร้ายร่างกายนายสุดแดนจนเสียชีวิตจริง ตำรวจจึงควบคุมตัวไว้เพื่อดำเนินคดีตามกฎหมายต่อไป.
