เมื่อวันที่ 12 พฤศจิกายน พล.ต.ต.ภูมินทร์ พุ่มพันธุ์ม่วง ผบก.ปฏิบัติการพิเศษ (บก.ปพ.) สั่งการให้พ.ต.อ.อภิสัณฐ์ ไชยรัตน์ ผกก.วิเคราะห์ข่าวและเครื่องมือพิเศษ บก.ปพ. พร้อมกำลังเข้าจับกุมน.ส.วิภาวี พุกบ้านเก่า หรือหลิ่มน้อย อายุ 44 ปี ตามหมายจับศาลจังหวัดกาญจนบุรี ที่ 806/2560 ลง 27 ธ.ค.60 ข้อหา ฉ้อโกงประชาชน ได้บริเวณหน้าเทศบาลนครเจ้าพระยาสุรศักดิ์ ต.หนองขาม อ.ศรีราชา จ.ชลบุรี ทั้งนี้ทราบว่า เมื่อประมาณต้นปี 2559 ขณะนั้น น.ส.วิภาวี ผู้ต้องหาได้มาอยู่ที่ห้องเช่าแห่งหนึ่งในเขตเทศบาลเมืองกาญจนบุรี ระหว่างนี้ก็ชักชวนเพื่อนในห้องเช่าเดียวกันและข้างเคียงมาลงทุนเล่นหุ้น อ้างได้ผลตอบแทนสูงถึงร้อยละ 30 ต่อเดือน ซึ่งก็ทำให้มีผู้หลงเชื่อนำเงินมาลงทุนด้วยเป็นเงินหลายล้านบาท หลังจากเวลาผ่านไปแค่สองเดือน ปรากฎว่ามีการจ่ายเงินปันผลจริง เลยทำให้มีผู้หลงเชื่อระดมทุนเพิ่มอีกเป็นจำนวนมาก แต่หลังจากนั้น ปรากฎว่า ไม่มีใครสามารถติดต่อกับน.ส.วิภาวีได้อีกเลย เพราะเก็บข้าวของหลบหนีไปอย่างไม่ร่ำไม่ลา ไม่รู้ว่าไปไหน จึงเข้าแจ้งความที่ สภ.เมืองกาญจนบุรี จนมีการออกหมายจับ
