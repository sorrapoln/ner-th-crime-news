เมื่อเวลา 21.00 น. วันที่ 11 ต.ค. 64 ร.ต.อ.คีรีเอก บุญมงคล รองสารวัตร(สอบสวน) สน.บางเขน รับแจ้งเหตุเพลิงไหม้รถจักรยานยนต์ ภายในซอยสุขาภิบาล 5 ซอย 5 แยก 10 แขวงท่าแร้ง เขตบางเขน กทม.จึงรุดไปตรวจสอบพร้อมอาสาสมัครมูลนิธิร่วมกตัญญู ที่เกิดเหตุอยู่ใกล้เพิงพักคนงานพบรถจักรยานยนต์ถูกเพลิงไหม้เผาวอดจนเหลือแต่ซาก 2 คัน คือรถ จยย. ยามาฮ่า ฟีโน่ 1 คัน และรถจยย. ฮอนด้า มูฟ 1 คัน ห่างออกไปประมาณ 2 เมตร เจ้าหน้าที่พบแกลลอนน้ำมันเชื้อเพลิง สีแดง วางทิ้งไว้บนถังขยะ จึงเก็บรวบรวมที่เกิดเหตุไว้เป็นหลักฐาน จากการสอบถาม นายศิริ อายุ 51 ปี เจ้าของรถ ให้การว่า ก่อนเกิดเหตุช่วงเวลา 19.00 น. ได้มีชายวัยรุ่น 1 คนจากท้ายซอยเข้ามาทวงเงินประมาณ 1,000 บาทคนงานที่พักอาศัยอยู่ด้วยกัน กระทั่งเกิดมีปากเสียงทะเลาะกันขึ้น ซึ่งวัยรุ่นที่มาทวงเงิน ได้ขอยึดรถ จยย.ไปเป็นประกัน แต่ตนเห็นว่าจำนวนเงินที่ทวงหนี้แค่ประมาณ 1 พันกว่าบาท จึงไม่ยอมให้นำรถไป ก่อนจะไล่ให้วัยรุ่นคนดังกล่าวกลับบ้านไปก่อน กระทั่งเวลาต่อมาขณะที่ตนกำลังเข้านอน ก็ได้ยินเสียงชาวบ้านตะโกนร้องเอะอะโวยวาย จึงรีบออกมาดูก็พบว่ารถจักรยานยนต์ถูกเผาไปแล้วเรียบร้อย เบื้องต้นเจ้าหน้าที่คาดว่าผู้ก่อเหตุน่าจะเป็นวัยรุ่นคนที่มาทวงเงิน ขณะนี้อยู่ระหว่างติดตามตัวมาสอบสวนก่อนดำเนินการตามขั้นตอนกฎหมายต่อไป
