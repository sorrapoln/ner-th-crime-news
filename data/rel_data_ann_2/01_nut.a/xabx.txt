กรณี เกิดเหตุยิง 2 ศพ และมีผู้บาดเจ็บ 1 ราย ที่ ชุมชนคลองล่าง ซ.อำนวยผล 8 แขวงบางขุนศรี เขตบางกอกน้อย กทม. โดยผู้สียชีวิต ประกอบด้วย ร.ต.ทำนุ (สงวนนามสกุล) อายุ 61 ปี และ นายสมัชฌ์ (สงวนนามสกุล) อายุ 40 ปี ส่วน น.อ.สันชัย (สงวนนามสกุล) อายุ 59 ปี ถูกยิงเข้ากลางหลัง บาดเจ็บ ถูกนำตัวส่งรพ.ศิริราช เหตุเกิดเมื่อเวลา 19.00 น. วันที่ 10 พ.ย. ต่อมา พล.ต.ต.โชคชัย งามวงศ์ รอง ผบช.น. เดินทางตรวจสอบที่เกิดเหตุ เผยว่า จากการสอบสวนทราบว่า เมื่อช่วงเย็นลูกชาย นายธุรการ (สงวนนามสกถล) อายุ 67 ปี ขับรถยนต์เข้ามาเพื่อเข้าบ้านพักที่อยู่ด้านใน เมื่อถึงจุดเกิดเหตุ เห็นกลุ่มผู้ตายกำลังเล่นเปตองกันอยู่ จึงบอกว่าจะขอขับผ่านเข้าไป แต่ฝ่ายกลุ่มผู้ตายบอกให้หยุดรอก่อน เนื่องจากใกล้จบเกมแล้ว และไม่อยากเคลื่อนย้ายลูกเหล็ก กระทั่งเกิดปากเสียงกันอย่างรุนแรง ขณะนั้นกลุ่มผู้ตายพยายามเดินปรี่เข้ามา ลูกชายของนายธุรการจึงรีบขับรถฝ่าเข้าไปภายใน ก่อนจะเข้าบ้านและไปบอกนายธุรการ และเมื่อทราบเรื่อง ได้เอ่ยขึ้นมาว่า ปัญหาแค่นี้ทำไมไม่จบไม่สิ้นสักที หลังจากนั้นจึงคว้าอาวุธปืน Sig sauer p 220 ขนาด 9 มม. เพื่อออกไปแก้ปัญที่เกิดขึ้น แต่เมื่อออกไปพูดคุยกลับถูกต่อว่าด่าทอ ถูกกลุ่มผู้ตายดูถูก จึงใช้ปืนยิง ร.ต.ทำนุ เสียชีวิตกลางถนน จากนั้นตามไปยิง น.อ.สันชัย ได้รับบาดเจ็บที่กลางหลัง และยิงนายสมัชฌ์ที่กลางอกจนเสียชีวิต จากนั้นไดพยายามยิงตัวเองเพื่อหนีความผิด แต่ปืนขัดลำกล้อง ก่อนรอมอบตัวกับทางตำรวจ พล.ต.ต.โชคชัย เผยอีกว่า ทั้งนี้จากการสอบสวนเพิ่มเติมทราบว่า กลุ่มผู้ตายกับผู้ก่อเหตุ เป็นเครือญาติกัน และมีปัญหาเรื่องการแบ่งที่ดินในจุดดังกล่าวมานานหลายปี ซึ่งขณะนี้เรื่องอยู่ในชั้นศาลอีกหลายคดี ยังไม่เสร็จสิ้นขั้นตอนแต่อย่างใด เบื้องต้นต้นตำรวจแจ้งข้อหา ฆ่าคนตายโดยไตร่ตรองไว้ก่อน พาพาอาวุธปืนไปในเมือง หมู่บ้าน หรือทางสาธารณะโดยไม่มีเหตุอันควร, ยิงปืนในเมือง หมู่บ้าน ทางสาธารณะโดยไม่มีเหตุอันควร ก่อนนำตัวดำเนินคดีตามกฎหมายต่อไป
