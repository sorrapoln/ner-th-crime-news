ตำรวจท้องที่ดำเนินการสืบสวนรวบรวมพยานหลักฐานพบว่า กลุ่มผู้ก่อเหตุมีการวางเเผนร่วมกันฆ่านายโกศล และร่วมกันลักเอาสร้อยคอทองคำ สร้อยข้อมือทองคำและโทรศัพท์ไปด้วย จากนั้นได้ร่วมกันนำศพนายโกศลไปฝัง ซึ่งต่อมายังได้ขุดเอาศพขึ้นมาเพื่อนำไปถ่วงทิ้งทะเลอำพรางคดีและซ่อนเร้นศพ ซึ่งการสืลบสวนเชิงลึกพบว่า กลุ่มผู้ก่อเหตุร่วมกันก่อเหตุทั้งหมดนี้ภายในวันเดียว ตำรวจจึงได้รวบรวมพยานหลักฐานจนสามารถออกหมายจับผู้ต้องหาที่ร่วมกันก่อเหตุดังกล่าวได้ทั้งหมด 7 คน ประกอบด้วย นายสุรัตน์ (สงวนนามสกุล) นายคำธร หรือแน็ค (สงวนนามสกุล) นายสุรชัย หรือตาชัย (สงวนนามสกุล) นายเกรียงไกร หรือเป็ด หรือเพชร (สงวนนามสกุล) นายเจริญ หรือพร (สงวนนามสกุล) นายจิรายุทธ หรือโจ้ (สงวนนามสกุล) นายทิวากร หรือบี (สงวนนามสกุล) ทั้งนี้ ตั้งข้อหาร่วมกันฆ่าผู้อื่น โดยไตร่ตรองไว้ก่อน, ร่วมกันมีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต, ร่วมกันพาอาวุธปืนติดตัวไปในเมือง หมู่บ้านหรือทางสาธารณะโดยไม่ได้รับอนุญาต โดยไม่มีเหตุอันควรและจำเป็นเร่งด่วนตามสมควรแก่พฤติการณ์, ร่วมกันลักทรัพย์ในเวลากลางคืน ตั้งแต่ 2 คนขึ้นไป โดยมีหรือใช้อาวุธปืน โดยใช้ยานพาหนะ เพื่อสะดวกแก่การกระทำผิดหรือการพาทรัพย์นั้นไปหรือเพื่อให้พ้นการจับกุม และร่วมกันลอบฝัง ซ่อนเร้น ย้าย หรือทำลายศพเพื่อปิดบังการตายหรือเหตุแห่งการตาย
