เป็นคลิปวิดีโอนาทีที่ตำรวจชุดสืบสวน สภ.นาหว้า จังหวัดนครพนม บุกเข้าจับกุมผู้ต้องหาตามหมายจับคดียาเสพติด แต่ผู้ต้องหาไม่ยอม ต่อสู้กับตำรวจ โดยใช้มีดพร้าฟันเข้าที่ศีรษะเจ้าหน้าที่ชุดจับกุม จนตำรวจอีกนายตัดสินใจใช้อาวุธปืนยิงสกัดไป 2 นัด กระสุนถูกบริเวณต้นขาขวาได้รับบาดเจ็บ ก่อนจะเข้าควบคุมตัวไปดำเนินคดีที่โรงพัก เหตุเกิดเมื่อช่วงบ่ายวันที่ 17 มกราคมที่ผ่านมา พันตำรวจโท รชต ภวภูตานนท์ สารวัตรสืบสวน สภ.นาหว้า เปิดเผยว่า การเข้าจับกุมครั้งนี้เป็นการจับกุมตามหมายจับ โดย นายวุฒิชัย กันลัยพันธ์ (ผู้ต้องหา) เคยถูกดำเนินคดีในข้อหาเสพยาบ้าขณะขับรถ เมื่อเดือนพฤศจิกายนปีที่แล้ว และได้ปล่อยตัวชั่วคราวออกมา แต่เมื่อศาลนัดฟังคำตัดสินกลับเบี้ยวนัด จนนำมาสู่การออกหมายจับ วันเกิดเหตุชุดจับกุมจำนวน 7 นาย สืบทราบว่า นายวุฒิชัย พักอยู่บริเวณกระท่อมนาท้ายหมู่บ้าน พื้นที่ตำบลนาหว้า อำเภอนาหว้า จึงนำหมายจับตามไปจับกุมตัว ขณะที่ ร้อยตำรวจเอก สิราวุตร์ โพธิ์ศรี รองสารวัตรสืบสวน หนึ่งในตำรวจที่ถูกผู้ต้องหาใช้อาวุธมีดฟันศีรษะ เย็บ 3 เข็ม ยอมรับการทำงานมีความเสี่ยง แต่ครั้งนี้ยืนยันว่าใช้ความระมัดระวังรัดกุม และเป็นไปตามยุทธวิธีในการฝึกมาทุกขั้นตอน เคราะห์ดีที่ไม่ถึงขั้นรุนแรงกว่านี้ พร้อมขอบคุณผู้บังคับบัญชาที่เป็นขวัญกำลังใจ
