วันนี้ (21 ม.ค.) ศาลอาญาได้ให้นิติกรชำนาญการ ทำรายงานเสนอต่อศาล ภายหลังจากได้รับแจ้งจากเจ้าพนักงานตำรวจศาล (Court Marshal) ประจำศาลอาญาว่า เมื่อวันที่ 18 ม.ค.ที่ผ่านมา ระหว่างเวลา 13.00-17.37 น. ขณะที่จำเลย 6 คนในคดีหมายเลขดำ อ.2608/2564 (คดีการชุมนุม ที่พนักงานอัยการสำนักงานคดีอาญา 4 ยื่นฟ้อง นายจตุภัทร์ หรือ ไผ่ดาวดิน บุญภัทรรักษา กับพวกรวม 18 คน) เป็นจำเลย โดยมีจำเลย 6 คน ประกอบด้วย นายทรงพล สนธิรักษ์ จำเลยที่ 3 นายนวพล ต้นงาม จำเลยที่ 4 น.ส.วิโรฌา ชัชวาลวงศ์ จำเลยที่ 6 นายพีรพงศ์ เพิ่มพูนจำเลยที่ 8 นายปวรวิศ แย้มยิ่ง จำเลยที่ 12 และ นายวชิรวิชญ์ ลิมป์ธนวงศ์ จำเลยที่ 15 แกนนำกลุ่มทะลุฟ้า ซึ่งขณะนั้นอยู่ระหว่างถูกควบคุมตัวเพื่อรอฟังคำสั่งขอปล่อยชั่วคราว ภายในห้องพิจารณา (เวรชี้) เจ้าหน้าที่ได้ตรวจพบว่า มีผู้ขีดเขียนข้อความตามบริเวณที่ต่างๆ ในห้องเวรชี้ เช่น รูปพระบรมฉายาลักษณ์ของรัชกาลที่ 9, เก้าอี้ที่นั่ง, ฝาประตูห้องน้ำ, ตู้โทรศัพท์, ฝาปิดชักโครก และถังขยะ นอกจากนี้ ยังพบความเสียหายบริเวณพนักพิงเก้าอี้ยาวหลุด 1 ตัว ฉากกั้นมีรอยงัดแงะและเมื่อตรวจสอบภาพจากกล้องวงจรปิด ก็ไม่มีจำเลยในคดีอื่นถูกควบคุมตัวอยู่ในห้องเวรชี้ คงมีแต่พวกจำเลยทั้งหกในคดีนี้เท่านั้น และภาพที่ปรากฏในกล้องวงจรปิดพบภาพจำเลยบางคนเป็นผู้ขีดเขียนข้อความต่างๆ โดยมีจำเลยคนอื่นอยู่ร่วมในเหตุการณ์นี้ด้วย ขณะที่ในวันเกิดเหตุดังกล่าวคือวันที่ 18 ม.ค.จำเลยทั้งหก ได้รับการปล่อยชั่วคราวในคดีหมายเลขดำ อ.2608/2564 วงเงินประกันคนละ 70,000 บาท
