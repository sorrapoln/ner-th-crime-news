วันที่ 18 ต.ค.64 ที่กองบังคับการปราบปราม พล.ต.ท.จิรภพ ภูริเดช ผบช.ก., พล.ต.ต.มนตรี เทศขัน ผบก.ป. สั่งการให้ พ.ต.อ.พรศักดิ์ เลารุจิราลัย รอง ผบก.ป., พ.ต.อ.วิระชาญ ขุนไชยแก้ว ผกก.5 บก.ป., พ.ต.ท.วาทิต จิตรจันทึก สว.กก.5 บก.ป. พร้อมเจ้าหน้าที่ตำรวจ ชุดปฏิบัติการที่ 1 กก.5 บก.ป. ร่วมกันจับกุม นายสุรชาติ (ขอสงวนนามสกุล) อายุ 65 ปี ผู้ต้องหาตามหมายจับศาลจังหวัดตลิ่งชัน ที่ 804/2550 ลงวันที่ 21 มิ.ย.2550 ข้อหา “ฆ่าผู้อื่นโดยไตร่ตรองไว้ก่อน” การจับกุมครั้งนี้สืบเนื่องมาจาก นายสุรชาติ ได้แอบไปมีความสัมพันธ์กับ ด.ญ.เอ (นามสมมติ) อายุ 14 ปี หลานสาวของภรรยา ซึ่งขณะนั้นยังเรียนอยู่ชั้น ม.ต้น ที่โรงเรียนแห่งหนึ่งใน จ.หนองคาย จากนั้นทั้งสองก็แอบมีความสัมพันธ์ฉันชู้สาวอยู่ได้ประมาณ 6-7 เดือน โดยที่ภรรยาของผู้ต้องหาก็ไม่ทราบเรื่อง จนกระทั่งถึงช่วงปิดภาคเรียน ด.ญ.เอ ได้กลับมาพักอาศัยอยู่กับพ่อ-แม่ที่ กทม. ระหว่างนั้น นายสุรชาติ ทราบว่า ด.ญ.เอ ตั้งครรภ์ จึงรีบเดินทางมาจาก จ.หนองคาย เพื่อวางแผนฆ่าปิดปากเพราะกลัวเรื่องจะแดงขึ้นมา เมื่อพบ ด.ญ.เอ ก็แอบเอานมผสมยาฆ่าแมลงให้ดื่ม จน ด.ญ.เอ เริ่มปวดท้องอย่างรุนแรงก่อนที่จะเสียชีวิตในเวลาต่อมา หลังจากนั้น นายสุรชาติ ก็อำพรางคดีด้วยการนำผ้ามาคลุมศพนำไปทิ้งไว้บริเวณที่ทิ้งของเก่าริมทางสาธารณะพื้นที่ของ สน.หนองแขม จนกระทั่งมีผู้มาพบศพ จึงแจ้งเจ้าหน้าที่ตำรวจมาตรวจสอบ หลังจากส่งศพ ด.ญ.เอ ไปชันสูตรที่ ร.พ.ศิริราช ก็พบว่าตั้งครรภ์ได้ 7 เดือน และยังพบมีสารพิษในร่างกาย ซึ่งจากการสืบสวนของตำรวจทราบว่า นายสุรชาติ อยู่ใกล้ชิดกับผู้ตายเป็นคนสุดท้าย และยังมีพยานที่เห็นรถของ นายสุรชาติ ตรงจุดพบศพอีกด้วย กระทั่งมีการออกหมายจับ หลังเกิดเหตุเจ้าหน้าที่ตำรวจก็ติดตามตัว นายสุรชาติ มาตลอด แต่ นายสุรชาติ ก็ไม่ยอมทิ้งร่องรอย จนกระทั่งเจ้าหน้าที่ชุดจับกุมทราบว่า ปัจจุบันหลบหนีมาอยู่ในพื้นที่ อ.ภูกระดึง จ.เลย จึงเข้าตรวจสอบ ก่อนพบตัวอยู่ที่ ต.ส้มใต้ จึงเข้าจับกุมจนได้ในที่สุด หลังจากหลบหนีมานานกว่า 14 ปี จากการสอบสวน ผู้ต้องหาให้การยอมรับว่า ตนมีสัมพันธุ์กับหลานภรรยาจริง ส่วนเรื่องวางยาพิษนั้นตนไม่รู้เรื่อง อ้างว่าผู้ตายได้ให้เอายาจากหนองคายมาส่งให้ที่กรุงเทพแค่นั้น แต่ไม่รู้ว่าเป็นยาพิษ จึงนำตัวส่ง สน.หนองแขม ดำเนินคดีต่อไป
