เมื่อวันที่ 28 ตุลาคม ที่ กองบังคับการปราบปราม (บก.ป.) พล.ต.ท.จิรภพ ภูริเดช ผบช.ก. สั่งการให้ พล.ต.ต.มนตรี เทศขัน ผบก.ป. พ.ต.อ.ปทักข์ ขวัญนา ผกก.4 บก.ป. พ.ต.ต.อัคนี ณ บางช้าง สว.กก.4 บก.ป. จับกุมนายจริน เอาะเบาะ อายุ 35 ปี ตามหมายจับศาลจังหวัดพิจิตร ที่ จ.43/2564 ลง 23 กุมภาพันธ์ 2564 ข้อหา “ร่วมกันพรากเด็กอายุไม่เกินสิบห้าปี ไปเสียจากบิดา มารดา ผู้ปกครอง หรือผู้ดูแลเพื่อการอนาจาร, ร่วมกันกระทำชำเราเด็กอายุยังไม่เกินสิบสามปีอันมีลักษณะเป็นการรุมโทรม” ได้ที่ บ้านพักแห่งหนึ่งในพื้นที่ ต.หนองขาม อ.ศรีราชา​ จ.ชลบุรี​ สืบเนื่องจากเมื่อกลางดึกวันที่ 2 มกราคม ขณะที่ นายจริน ผู้ต้องหารายนี้ได้บวชเป็นพระอยู่ที่วัดแห่งหนึ่งในพื้นที่ ต.แหลมรัง อ.บึงนาราง จ.พิจิตร ได้ร่วมกับพวก อีก 3 คน โทรศัพท์ติดต่อล่อลวงเด็กนักเรียนหญิงชั้น ม.1 ของโรงเรียนแห่งหนึ่งในพื้นที่ใกล้เคียงให้เข้ามาพบที่กุฏิวัด ก่อนจะร่วมกันใช้กำลังบังคับข่มขืนในลักษณะรุมโทรม กระทั่งรุ่งเช้าเด็กนักเรียนหญิงผู้เสียหายได้ฉวยโอกาสตอนที่กลุ่มผู้ต้องหากำลังเผลอหลับชิงหลบหนีออกมาได้ จากนั้นจึงนำเรื่องไปบอกผู้ปกครองพร้อมกับพากันเข้าแจ้งความไว้ สภ.บึงนาราง จนมีการออกหมายจับ ต่อมาเจ้าหน้าที่ชุดจับกุมทราบว่าหลังก่อเหตุนายจริน หนึ่งในผู้ร่วมก่อเหตุได้หนีมาซ่อนตัวอยู่ในพื้นที่ อ.ศรีราชา จ.ชลบุรี จึงนำกำลังเข้าจับกุมตัวได้ดังกล่าว
