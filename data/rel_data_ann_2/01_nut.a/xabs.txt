ผู้สื่อข่าวรายงานจากจังหวัดพัทลุงว่า เมื่อเวลาประมาณ 03.45 น.วันนี้ 13 ธันวาคม 2564 ร.ต.อ.ธีรวุฒิ เหมือนพรรณราย ร้อยเวรสอบสวน สภ.ทะเลน้อย พ.ต.อ.เอกพงศ์ ทั่งจันทร์แดง ผกก.สภ.ทะเลน้อย นายตำรวจที่เกี่ยวข้อง ลงพื้นที่ตรวจสอบเหตุกลุ่มคนร้ายขับขี่รถจักรยานยนต์ ใช้อาวุธปืนยิงถล่มบ้านพักของชาวบ้าน โดยเหตุเกิดที่บ้านเลขที่ 177 หมู่ที่ 4 ต.ทะเลน้อย อ.ควนขนุน จ.พัทลุง ซึ่งเป็นบ้านพักชั้นเดียวยกพื้นสูง ตั้งอยู่บนถนนสายทะเลน้อย-บ้านบน ในที่เกิดเหตุทราบว่าบ้านหลังดังกล่าวเป็นบ้านพักของนายคุณวุฒิ เดชณครินทร์ อายุ 46 ปี สภาพบ้านถูกยิงด้วยอาวุธปืนชนิด 11 มม. และอาวุธปืน 9 มม. เข้าที่บริเวณฝาบ้านหลายรู จนกระสุนทะลุเข้าไปห้องนอน 2 รู แต่ไม่มีผู้ได้รับบาดเจ็บ ภายในบ้าน ตำรวจ พบหัวกระสุนปืนขนาด 11 มม.ตกอยู่ 2 หัว ส่วนบริเวณหน้าบ้าน ตำรวจพบกระสุนปืนขนาด 11 มม.ตกอยู่ 8 ปลอก จึงเก็บไปเป็นหลักฐานการสืบสวนสอบสวนต่อไป ทางด้านนายคุณวุฒิ เดชณครินทร์ อายุ 46 ปี กล่าวว่า ก่อนหน้านี้ครอบครัวของตนถูกกลุ่มคนร้ายใช้อาวุธปืนยิงข่มขู่มา 2 ครั้งแล้ว จึงอพยพครอบครัวไปประกอบอาชีพค้าขายในพื้นที่ 3 จังหวัดชายแดนภาคใต้ จังหวัดยะลา และเดินทางมาเยี่ยมบ้านเมื่อวานนี้เมื่อวันที่ 12 ที่ผ่านมา ก่อนเกิดเหตุตนได้ได้ยินเสียงปืนที่ยิงข่มขู่ข้างบ้านนับ 10 นัด ต่อมามีคนร้ายเดินมาเรียกให้ตนเองเปิดประตู บอกว่า แปะ เลน้อย ออกมาพูดคุยกันแต่ตนไม่เปิดและชวนกันหลบในห้องน้องทั้งลูกและภรรยา รวม 6 คน ก่อนคนร้ายได้คุยกันว่าด้านหน้ามีกล้องวงจรปิด ก่อนที่จะช่วยกันดึงเอากล้องออกไป
