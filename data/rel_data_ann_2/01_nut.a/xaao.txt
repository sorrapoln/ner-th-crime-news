วันนี้ (18 พ.ย.2564) เจ้าหน้าที่ต้องใช้เครื่องตัดถ่างเพื่อนำร่างของนายฉัตรชัย บ้านมะหิงษ์ อายุ 43 ที่เสียชีวิตออกจากรถยนต์ที่เสียหายจากอุบัติเหตุพุ่งชนท้ายรถเครนหกล้อที่กำลังช่อมถนนลาดยางมะตอย บนทางพิเศษเฉลิมมหานคร ใกล้ทางขึ้นท่าเรือ 2 มุ่งหน้าดาวคะนอง นายศรรัตน์ มีลือการณ์ พนักงานบริษัท วิวัฒน์พล เอนจิเนียริ่ง จำกัด บอกว่า ขณะที่กำลังทำงานซ่อมแซมถนนลาดยาง โดยตั้งป้ายไฟเป็นสัญลักษณ์ทางเบี่ยง ห่างจากจุดเกิดเหตุประมาณ 100 เมตร รถคันเกิดเหตุวิ่งมาด้วยดวามเร็วสูงและเบี่ยงพุ่งชนท้ายรถเครนหกล้อที่จอดอยู่อย่างกระทันหัน ทำให้คนขับเสียชีวิตติดอยู่ภายในรถ สำหรับนายฉัตรชัย เคยมีประวัติเมื่อวันที่ 19 ก.ย.2557 ศาลอาญาถนนรัชดาภิเษก ออกหมายจับคดี ร่วมกับ นายสหชัย เจียรเสริมสิน หรือเสี่ยโจ้ นักธุรกิจที่พัวพันกับการค้าน้ำมันเถื่อน โดยครั้งนั้นนอกจากนายฉัตรชัย และนายสหชัย ยังมี 6 คน ตกเป็นผู้ต้องหาด้วย ในฐานความผิด ร่วมกันนำหรือพาน้ำมันเชื้อเพลิงดีเซลที่ยังมิได้เสียภาษี ยังมิได้ผ่านพิธีการทางศุลกากร เข้ามาในราชอาณาจักร, ร่วมกันช่วยเหลือซ่อนเร้น ช่วยจำหน่าย ซื้อ รับจำนำ หรือรับไว้ด้วยประการใด ๆ ซึ่งน้ำมันเชื้อเพลิงดีเซลอันตนรู้ว่าเป็นของที่นำเข้ามาในราชอาณาจักรโดยหลีกเลี่ยงอากรฯ, ข้อหาร่วมกันมีไว้ในครอบครอง หรือมีไว้เพื่อขายซึ่งสินค้า โดยรู้ว่าเป็นสินค้าที่มิได้เสียภาษีหรือเสียภาษีไม่ครบถ้วน, ร่วมกันมีและใช้มิเตอร์วัดปริมาณน้ำมันโดยไม่มีเครื่องหมายรับรอง ทั้งนี้ เป็นไปตามพระราชบัญญัติ (พ.ร.บ.) ศุลกากร พ.ศ.2535 พ.ร.บ.สรรพสามิต พ.ศ.2527 และประมวลกฎหมายอาญา นอกจากนั้นยังมีข้อหาตาม พ.ร.บ.มาตรา ชั่ง ตวง วัด พ.ศ.2542 พ.ร.บ.การค้าน้ำมันเชื้อเพลิง พ.ศ.2543 และร่วมกันฝ่าฝืนหรือละเลยไม่ปฏิบัติตามกฎกระทรวง ประกาศ หรือคำสั่งที่ออกตามความใน พ.ร.บ.ควบคุมการแลกเปลี่ยนเงิน พ.ศ.2485 (ฉบับที่ 2 ) พ.ศ.2527 ประกอบกฏกระทรวงฉบับที่ 25 (พ.ศ.2550 ) ลงวันที่ 19 ก.ย.2550 ด้วย
