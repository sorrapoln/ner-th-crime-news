17 ม.ค.2565 ผู้สื่อข่าวรายงานว่า โลกโซเชียลมีเดีย มีการเผยแพร่ภาพจากผู้ใช้เฟซบุ๊กชื่อ “เดอะ ทอมน้อง” มีการโพสต์ภาพจากกล้องวงจรปิดหน้าร้านตัดผมแห่งหนึ่งภายในตลาดต้นตาล เขตเทศบาลนครขอนแก่น ที่บันทึกภาพเหตุการณ์คนร้ายเป็นชายอายุประมาณ 45-50 ปี รูปร่างผอม สูง สวมเสื้อคลุมมีฮู้ด กางเกงขายาว รองเท้าผ้าใบ ขี่รถจักรยานยนต์ไม่ทราบยี่ห้อ รุ่นและทะเบียน เข้ามาจอดหน้าร้าน จากนั้นเดินตรงมายังจุดที่วางกระถาง ไม้ด่าง ซึ่งตั้งอยู่บริเวณ หน้าร้านและเดินเลือกสักพัก เมื่อได้ต้นไม้ที่ถูกใจก็ยกกระถางมาวางรวมกันไว้ก่อนที่จะขนขึ้นรถจักรยานยนต์หลบหนีไป จากนั้นผ่านไปประมาณ 7 นาที ชายคนเดิมได้ขี่รถจักรยานยนต์มาจอดที่หน้าร้านอีกครั้ง โดยสวมหมวกกันน็อคครึ่งใบตรงเข้ามาที่จุดวางต้นไม้ของร้านเสริมสวยที่อยู่ติดกับร้านเดิมแล้วเดินเลือก ไม้ด่าง อย่างใจเย็นเหมือนเดินช้อปปิ้งซื้อของ ก่อนที่จะยกกระถางไม้ด่าง ขึ้นรถจักรยานยนต์หลบหนีไปอีกครั้ง
