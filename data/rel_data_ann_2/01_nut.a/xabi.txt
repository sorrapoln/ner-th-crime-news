ช่วงบ่ายวันที่ 29 เม.ย. 64 พันตำรวจโทสวัสดิ์ นิยมเดชา สารวัตรใหญ่ สภ.เกาะทวด อำเภอปากพนัง จังหวัดนครศรีธรรมราช พร้อมด้วยพนักงานสอบสวนและกำลังเจ้าหน้าที่ตำรวจคุมตัว นายวราวุธ หรือกบ ธรรมสวาท อายุ 25 ปี ชาวตำบลเกาะทวด อำเภอปากพนัง จังหวัดนครศรีธรรมราช พร้อมของกลาง อาวุธปืนลูกซองสั้น 1 กระบอก กระสุนปืนลูกซองเบอร์ 12 จำนวน 2 ลูก ปลอกกระสุน 4 ปลอก ทำแผนประกอบคำรับสารภาพที่บริเวณสวนมะพร้าวหลังบ้านเลขที่ 46/1 หมู่ 8 ตำบลเกาะทวด อำเภอปากพนัง สืบเนื่องจากเมื่อคืนที่ผ่านมานายวราวุธ หรือกบ ผู้ต้องหารายนี้ได้ก่อเหตุฆาตกรรม นายพงศ์ศักดิ์ เกิดพันธ์ อายุ 38 ปี โดยการใช้อาวุธปืนลูกซองยิงจนเสียชีวิต ขณะที่นายวราวุธ ได้ให้ความร่วมมือกับเจ้าหน้าที่นำชี้ที่เกิดเหตุและทำแผนประกอบคำรับสารภาพจำลองทุกขั้นตอนขณะเกิดเหตุ
