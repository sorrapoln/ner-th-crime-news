เมื่อวันที่ 13 ก.ค.ผู้สื่อข่าวรายงานว่า พล.ต.ต.สยาม บุญสม ผบก.ปคม. พ.ต.อ.ทนงศักดิ์ ปันไชย ผกก.1 บก.ปคม.พ.ต.ท.พงศพัศ บัวรุ่ง สว.กก.1 บก.ปคม. พร้อมกำลังร่วมกันจับกุมนายกล้า (ขอสงวนนามสกุล) อายุ 23 ปี ตามหมายจับของศาลเยาวชนและครอบครัวกลาง ที่ 92-97/2563 ลงวันที่ 30 ก.ย. 2563 ข้อหาปล้นทรัพย์โดยมีและใช้อาวุธปืน โดยใช้ยานพาหนะเพื่อกระทำผิด หรือพาทรัพย์นั้นไปเพื่อให้พ้นการจับกุม, ร่วมกันพกพาอาวุธปืนไว้ในความครอบครองโดยไม่ได้รับอนุญาต, ร่วมกันพกพาอาวุธปืนและอาวุธมีดไปในเมืองฯ โดยไม่ได้รับอนุญาตและโดยไม่มีเหตุสมควร โดยจับกุมได้ภายในหมู่บ้านสัมมากร อเวนิว ถนนพัฒนาชนบท 3 แขวงคลองสองต้นนุ่น เมื่อวานนี้ (12 ก.ค.) การจับกุมครั้งนี้สืบเนื่องจาก เมื่อปี 2559 ขณะนั้นผู้ต้องหามีอายุแค่ 18 ปี ได้ตั้งแก๊งร่วมกับเพื่อนวัยเดียวกัน ตั้งแก๊งชักชวนกันเสพยาเสพติด เมื่อเมาได้ที่ก็ร่วมกับเพื่อนรวม 4 คน ออกตระเวนปล้นทรัพย์ชาวบ้านในหลายพื้นที่ของกรุงเทพฯ โดยมีการใช้ปืนไทยประดิษฐ์เป็นอาวุธปล้นเอาทรัพย์จากเหยื่อ ซึ่งภายในคืนเดียวกลุ่มผู้ต้องหาลงมือก่อเหตุถึง 9 ครั้ง และได้ทรัพย์สินไปทั้งประมาณแสนกว่าบาท ต่อมาหลังจากก่อเหตุ กลุ่มผู้ต้องหาถูกตามจับกุมตัวไว้ได้ทั้งแก๊ง ปรากฏว่าหลังจากคดีขึ้นสู่ศาล ผู้ต้องหาเมื่อได้ประกันตัวไปแล้วก็หลบหนี ไม่ยอมมาศาลอีกเลย จนถูกออกหมายจับ กระทั่งถูกเจ้าหน้าที่ชุดจับกุมตามจับจนได้ในที่สุด เบื้องต้นสอบสวน ผู้ต้องหาให้การรับสารภาพ ว่าที่ทำลงไปเพราะเมายาเสพติด ประกอบกับเกิดความคึกคะนองกันตามวัย ก็เลยชักชวนกันออกปล้นเพื่อหาเงินซื้อยาเสพติด รวมทั้งข้าวของต่างๆ ที่อยากจะได้ ก่อนมาถูกจับดังกล่าว จึงนำตัวส่งศาลเยาวชนและครอบครัวกลาง ดำเนินคดีตามกฎหมายต่อไป
