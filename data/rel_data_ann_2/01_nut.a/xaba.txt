เมื่อช่วงหัวค่ำวันที่ 18 ต.ค. ตำรวจ สภ.เมืองตรัง เข้าตรวจสอบเหตุพระทะเลาะวิวาทใช้มีดพร้าฟันกันมีผู้ได้รับบาดเจ็บ ภายในสำนักสงฆ์เขาหลักจันทร์ หมู่ 12 บ้านเขาโหรง ต.น้ำผุด อ.เมืองตรัง ที่เกิดเหตุ บริเวณหน้ากุฏิ พบกองเลือด ตกอยู่บนพื้นจำนวนมาก ส่วนผู้บาดเจ็บถูกนำส่ง รพ.ศูนย์ตรังไปก่อนหน้านี้ทราบชื่อต่อมาพระสุเทพ ธนจาโร หรือหลวงพี่แจ๊ส อายุ 63 ปี พระลูกวัด ถูกฟันด้วยมีดพร้าเข้าที่ใบหน้า ปากและจมูกเป็นแผลฉกรรจ์ ส่วนผู้ก่อเหตุคือ นายธนกฤต สาริยะสุนทร หรือหลวงพี่กฤต อายุ 30 ปี พระลูกวัด นั่งรอมอบตัวอยู่กับเจ้าหน้าที่ภายในศาลาการเปรียญ ในสภาพตัวสั่นเครือ เนื้อตัวและจีวรเปื้อนเลือด พร้อมด้วยของกลางเป็นมีดพร้า 1 เล่ม หลังจากก่อเหตุพระเคารพ ยติโก หัวหน้าสำนักสงฆ์ฯ ซึ่งเป็นพระอุปัชฌาย์ ได้ทำการลาสิขาพระธนกฤตโดยทันที ก่อนเจ้าหน้าที่ตำรวจจะใส่กุญแจมือ และควบคุมตัวไปดำเนินคดี จากการสอบสวนนายธนกฤต เล่าว่า ตนกับหลวงพี่แจ๊สไม่เคยมีปัญหาอะไรกันมาก่อน แต่ก่อนเกิดเหตุตนเองได้โทรศัพท์หาหลวงพี่แจ๊ส ซึ่งเพิ่งกลับจากกิจนิมนต์ ว่างานในค่ำคืนที่จะถึงตนขอไปออกกิจนิมนต์ที่วัดวัดขุนสิทธิ์ ต.บ้านโพธิ์ อ.เมืองตรัง แทนได้หรือไม่ เพราะตนไม่ค่อยจะได้ออกไปกิจนิมนต์เท่าไร และอีกอย่างหลวงพี่แจ๊สป่วยมีโรคประจำตัวอยู่ด้วย ก่อนที่จะตอบกลับมาว่า ไม่ได้จะไปเอง ตนจึงพูดไปอีกว่า ขอให้พักผ่อนดีกว่าให้ตนได้ไปบ้าง เพราะ 4-5 งานมาแล้วตนไม่ได้ไปเลย ทำให้หลวงแจ๊สพูดต่อว่า ทำให้ตนโกรธและโมโหที่ได้ยินคำพูดแบบนั้น จึงเดินออกจากกุฏิ เพื่อไปกุฏิหลวงพี่แจ๊สที่อยู่ห่างกันไปประมาณ 300 เมตร โดยตั้งใจว่าจะไปต่อยหน้า แต่ระหว่างทางเมื่อเดินผ่านหน้ากุฏิของพระอีกรูป เห็นมีดพร้าตั้งอยู่จึงได้หยิบและเดินเข้าไปฟันเข้าใบหน้าทันที 1 ครั้ง ก่อนจะมีการยื้อแย่งมีดกัน และมีพระอีกรูปเข้ามาห้าม ก่อนที่ตนจะเดินไปหาหัวหน้าสำนักสงฆ์พร้อมบอกว่าตนพลาดไปแล้ว ขอให้ช่วยแจ้งตำรวจให้หน่อย ตนรู้สึกผิดกับเหตุการณ์ที่เกิดขึ้น
