เจ้าหน้าที่เกือบ 100 นาย พร้อมอาวุธครบมือ จากชุดสืบสวนตำรวจภูธรภาค 9 ชุดสยบไพรี ตำรวจภูธรจังหวัดพัทลุง และชุดปราบปรามยาเสพติดพัทลุง กระจายกำลังลงพื้นที่ปิดล้อมตรวจค้นที่รีสอร์ตแห่งหนึ่ง ในตำบลชะมวง อำเภอควนขนุน จังหวัดพัทลุง หลังสืบทราบว่า ผู้ต้องหาคนสำคัญ คือ นายประดิษฐ์ หรือ เกร็ก มุสิกะสงค์ อายุ 41 ปี มีหมายจับ 7 คดี ได้พา นางบุหลัน ภรรยา พร้อมกับ นายทูน เป็นขาใหญ่และมือปืนรับจ้างในพื้นที่, นายม่อน และชายวัยรุ่นอีก 1 คน มาแอบเปิดห้องเช่าที่รีสอร์ตแห่งนี้ในการหลบซ่อนตัว เจ้าหน้าที่จึงวางกำลังปิดล้อมโดยรอบบริเวณ แต่ นายเกร็ก ไหวตัวทัน พาพวกวิ่งไปขึ้นรถเก๋ง สีขาว ทะเบียน กข48 นครศรีธรรมราช ขับหลบหนีออกจากรีสอร์ตไปอย่างรวดเร็ว ซึ่งกล้องวงจรปิดสามารถบันทึกภาพเอาไว้ได้ ชุดไล่ล่าขับรถตามประกบอย่างกระชั้นชิด ปรากฏว่าคนร้ายเปิดทางหลบหนี ใช้อาวุธปืนสงคราม เอ็ม 16 กราดยิงใส่รถเจ้าหน้าที่ ทำให้กระจกรถด้านหน้า ห้องเครื่อง ถูกยิงเป็นรูพรุนหลายนัด โชคดีไม่มีใครได้รับบาดเจ็บ ระหว่างนั้นเจ้าหน้าที่พยายามยิงปืนสวนใส่รถคนร้าย และคาดว่าน่าจะมีคนร้ายถูกยิงได้รับบาดเจ็บ จึงมีการประสานกับโรงพยาบาลทุกแห่ง หากพบมีคนบาดเจ็บถูกยิงเข้ารับการรักษา ให้รีบแจ้งตำรวจทันที ตรวจสอบภายในห้องเช่ารีสอร์ต พบหลักฐานข้าวของเครื่องใช้ ถุงใส่เสื้อผ้า กระเป๋าสะพาย กระเป๋าสตางค์ อาหาร ขวดน้ำ และกระสุนปืนอีกหลายนัด จึงเก็บไว้เป็นหลักฐาน รวมถึงเก็บ DNA และลายนิ้วมือแฝงในที่เกิดเหตุ
