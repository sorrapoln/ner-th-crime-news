เมื่อวันที่ 23 มกราคม ผู้สื่อข่าวรายงานว่า ได้รับเรื่องร้องทุกข์จากนายพงศกร ปาสาเนย์ อายุ 35 ปี อยู่บ้านเลขที่ 99/147 ต.ตลาด อ.เมือง จ.มหาสารคาม และ น.ส.เพชรวีร์ ศรีวิพัฒน์ อายุ 44 ปี สองสามีภรรยา พร้อมด้วย น.ส.วรรณภา วิสัย อายุ 35 ปี เพื่อน ถึงกรณีที่เดินทางมาจาก จ.มหาสารคาม ด้วยรถยนต์ เพื่อติดตามหญิงสาวทอมรายหนึ่ง ในพื้นที่หมู่ 4 ต.สมอแข จ.พิษณุโลก หลังจากก่อเหตุโกงเงินจองพระเครื่อง หลวงพ่อพัฒน์ วัดห้วยด้วน จ.นครสวรรค์ และพระเครื่องหลวงพ่อรวย ปาสาทิโก จ.พระนครศรีอยุธยา สูญเงินไปจำนวนกว่า 400,000 บาท ทั้งนี้ ผู้เสียหายได้ตั้งกลุ่มเพื่อรวบรวมเหยื่อที่ถูกทอมรายดังกล่าวหลอกโกงเงิน ทราบชื่อคือ น.ส.บีม (สงวนนามสกุล) อายุ 25 ปี นอกจากนี้ยังมีผู้เสียหายจากทั่วประเทศที่ถูกโกงเงินในลักษณะเดียวกันเกือบ 100 ราย รวมมูลค่าความเสียหายถึง 3,000,000 บาท ขณะนี้มีการตั้งกลุ่มให้ข้อมูลต่างๆ เพื่อเป็นหลักฐานสำคัญในการแจ้งความดำเนินคดีแล้ว
