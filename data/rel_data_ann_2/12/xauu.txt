วันนี้ (23 ม.ค.) รายงานข่าวจากกองบัญชาการตำรวจนครบาล แจ้งว่า จากกรณี เจ้าหน้าที่ตำรวจ ยศ ส.ต.ต. ขี่จักรยานยนต์บิ๊กไบค์ ชนแพทย์หญิงขณะเดินข้ามทางม้าลาย หน้าสถาบันโรคไตภูมิราชนครินทร์ ถนนพญาไท ฝั่งมุ่งหน้าอนุสาวรีย์ชัยสมรภูมิ จนเสียชีวิต เหตุเกิดเมื่อวันที่ 21 ม.ค. 65 เวลาประมาณ 15.10 น. หลังเกิดเหตุผู้ต้องหาได้ทำแผลเบื้องต้นในจุดเกิดเหตุ และเดินทางไปรักษาตัวที่ โรงพยาบาลตำรวจ จากนั้น ได้เดินทางมามอบตัวและรับทราบข้อกล่าวหาที่ สน.พญาไท โดยพนักงานสอบสวนได้ตรวจวัดปริมาณแอลกอฮอล์แล้ว ผลปริมาณแอลกอฮอล์มีค่าเป็นศูนย์ จึงได้แจ้งข้อกล่าวหา “ขับรถโดยประมาทและการกระทำนั้น เป็นเหตุให้เฉี่ยวชนผู้อื่นถึงแก่ความตาย” และข้อหาตาม พ.ร.บ.จราจรทางบกฯ ในข้อหานำรถไม่ติดแผ่นป้ายทะเบียนมาใช้ในทาง, ขับรถไม่ชิดขอบทางด้านซ้าย และไม่ปฏิบัติตามเครื่องหมายบนพื้นทาง (ไม่หยุดรถให้คนข้าม) และ พ.ร.บ.รถยนต์ฯ ข้อหาฝ่าฝืนใช้รถที่ไม่ได้เสียภาษีประจำปี โดยผู้ต้องหาให้การรับสารภาพตลอดข้อกล่าวหา
