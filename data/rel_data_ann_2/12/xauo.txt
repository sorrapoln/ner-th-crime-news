เมื่อวันที่ 23 ม.ค. ที่ กองปราบปราม พล.ต.ท.จิรภพ ภูริเดช ผบช.ก. สั่งการให้ พล.ต.ต.มนตรี เทศขัน ผบก.ป.พ.ต.อ.วิระชาญ ขุนไชยแก้ว ผกก.5 บก.ป. พ.ต.ต.ปิยะพร เรียนสุทธิ์ สว.กก.5 บก.ป. นำกำลังจับกุม นายวิษณุ (สงวนนามสกุล) อายุ 39 ปี ตามหมายจับศาลจังหวัดสุพรรณบุรี ที่ 36/2558 ลงวันที่ 23 เม.ย. 58 ข้อหา “ความผิดต่อเสรีภาพ ความผิดต่อร่างกาย ลักทรัพย์ ไม่มารายงานตัวตามกำหนดนัด มีพฤติการณ์หลบหนี” ได้บริเวณลานจอดรถโรงพยาบาลแห่งหนึ่ง ใน ต.ไสหร้า อ.ฉวาง จ.นครศรีธรรมราช ทั้งนี้ เมื่อปี 53 ขณะที่นายวิษณุ ผู้ต้องหา ได้คบหากับ น.ส.ปลา (นามสมมติ) ระหว่างนั้นจับได้ว่า น.ส.ปลา แอบไปมีความสัมพันธ์กับ นายเอ (นามสมมติ) จึงพกท่อนเหล็กไปดักรอบริเวณข้างร้านเช่าซีดีแห่งหนึ่งใน อ.ด่านช้าง จ.สุพรรณบุรี ซึ่งอยู่ใกล้กับที่ทำงานของ น.ส.ปลา ต่อมาเมื่อผู้ต้องหาเห็น นายเอ ขี่รถจักรยานยนต์มารอ น.ส.ปลา ที่ร้านซีดี จึงใช้ท่อนเหล็กที่เตรียมมาตีเข้าไปที่ศีรษะจำนวน 2-3 ครั้ง จากนั้นบังคับให้นายเอ ขี่รถจักรยานยนต์โดยมี นายวิษณุ นั่งซ้อนท้ายไปด้วย ต่อมาเมื่อขี่เข้าไปในย่านชุมชนเขาน้ำแดง อ.ด่านช้าง จ.สุพรรณบุรี ผู้ต้องหาได้สั่งให้ นายเอ ถอดเสื้อผ้าจนร่างกายเปลือยเปล่า แล้วให้วิ่งไปตามถนนในชุมชนที่คนพลุกพล่านเพื่อเป็นการประจานหวังให้เกิดความอับอาย เมื่อสาแก่ใจแล้วผู้ต้องหาก็ได้ขี่รถจักรยานยนต์ของ นายเอ หลบหนีไป และนำรถไปจอดทิ้งไว้อีกที่หนึ่ง หลังเกิดเหตุ นายเอ ได้เข้าแจ้งความดำเนินคดีจนศาลได้อนุมัติหมายจับไว้ จากนั้นเมื่อปี 57 เจ้าหน้าที่ตำรวจตามจับกุมนำตัวส่งฟ้องศาล แต่ผู้ต้องหาได้หลบหนีระหว่างได้รับการประกันตัว จนกระทั่ง เจ้าหน้าที่สืบทราบว่าปัจจุบันผู้ต้องหาหลบหนีมาทำงานก่อสร้างอยู่ที่ อ.ฉวาง จ.นครศรีธรรมราช จึงติดตามจับกุมได้ดังกล่าว สอบสวนผู้ต้องหา ให้การรับสารภาพตลอดข้อกล่าวหา จึงนำตัวส่งศาลจังหวัดสุพรรณบุรี ดำเนินคดีตามกฎหมายต่อไป
