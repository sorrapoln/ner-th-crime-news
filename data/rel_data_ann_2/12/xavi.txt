นายสุนทร แก้วนิมิตร อายุ 35 ปีพนักงานขับรถสาย 45 เปิดเผยว่า ช่วงเวลาที่เกิดเหตุมีฝนตกลงมาอย่างหนัก พื้นผิวถนนมีน้ำท่วมเฉอะแฉะ ทำให้สภาพถนนลื่น ระหว่างที่ขับตามกันมา โดยรถเมล์สาย 22 อยู่คันหน้ากำลังจอดเข้าซ้ายเพื่อส่งผู้โดยสาร ตนเองขับตามมาแต่ไม่มีผู้โดยสารลงจึงพยายามที่จะแซงขึ้นไป แต่ปรากฏว่าขณะที่จะหักเลี้ยวออกทางขวามีรถกระบะมาทางฝั่งขวา ทำให้ต้องแตะเบรก ก่อนที่ตนไม่สามารถควบคุมรถได้ รถพุ่งเข้าชนท้ายรถเมล์สาย 22 ทำให้ผู้โดยสารที่นั่งมาประมาณ 8 คน รวมถึงพนักงานเก็บเงินได้รับบาดเจ็บทั้ง 9 คน ด้านนายประพัทธ์ บุญมา อายุ 32 ปี พนักงานขับรถสาย 22 กล่าวว่า ขณะส่งผู้โดยสารลงที่ป้ายรถประจำทาง เกิดเสียงดังขึ้นที่บริเวณด้านหลัง ทราบว่ารถถูกชน โดยรถของตนมีผู้โดยสารเพียงคนเดียวที่ได้รับบาดเจ็บ เนื่องจากเป็นวันหยุดทำให้มีผู้โดยสารน้อย และช่วงขณะเกิดเหตุมีฝนตกลงมาอย่างหนักทำให้สภาพถนนลื่น ขณะที่นายชัยยุทธ ศรีสงคราม เจ้าหน้าที่งานอุบัติเหตุเขต 4 ขสมก. ที่เดินทางมาตรวจสอบอุบัติเหตุดังกล่าวระบุว่า เบื้องต้นนายสุนทร พนักงานขับรถสาย 45 ยอมรับผิด เป็นการเกิดอุบัติเหตุระหว่างรถให้บริการชนกัน โดยผู้โดยสารที่ได้รับบาดเจ็บจะได้รับการรักษาตาม พ.ร.บ.คุ้มครองบุคคลที่ 3 พร้อมประสานรถยกนำรถกลับเพื่อไปซ่อม โดยสาย 45 จะเป็นผู้รับผิดชอบค่าเสียหายทั้งหมด อู่ของรถเมล์สาย 45 จะลากกลับไปที่อู่ย่านปู่เจ้าสมิงพราย ขณะที่รถเมล์สาย 22 จะนำไปซ่อมที่โรงซ่อมยางกรมศุลกากรต่อไป
