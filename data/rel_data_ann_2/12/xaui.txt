หนุ่มวัย 27 น้อยใจเมีย ปฏิเสธกินน้ำเต้าหู้และเนื้อหมูที่จะทอดให้ ใช้มีดทำครัวแทงตัวเองเจ็บ ล่าสุดผ่าตัดรักษาตัว ไม่โดนจุดสำคัญ พ่อตาเผย ลูกสาวนั่งปรับทุกข์ ถ้าไม่พูดกับสามีแบบนั้นเรื่องคงไม่เกิด และตัวสามีให้คำสัญญาจะเลิกกินเหล้าเพื่อไม่เกิดเรื่องแบบนี้ขึ้นอีก เมื่อวันที่ 5 พฤศจิกายน 2564 จากกรณี นายจรูญ หรือเก่ง ฉากไธสง อายุ 27 ปี ชาว ต.หายโศก อ.พุทไธสง จ.บุรีรัมย์ ใช้มีดทำครัวแทงตัวเองบริเวณหน้าอกซ้าย 1 แผล และบริเวณลิ้นปี่อีก 2 แผล มีความลึกประมาณ 1 เซนติเมตร ได้รับบาดเจ็บจนต้องรีบส่งโรงพยาบาลบุรีรัมย์ เหตุเพราะน้อยใจเมียที่ปฏิเสธไม่กินน้ำเต้าหู้และเนื้อหมูที่ตนเองซื้อมาจะทอดให้กิน เพราะอยากเอาใจเมีย ประกอบกับมีอาการเมา ตามที่เสนอข่าวไปแล้วนั้นคืบหน้า อาการล่าสุดของนายจรูญ หรือเก่ง ฉากไธสง ทางแพทย์โรงพยาบาลศูนย์บุรีรัมย์ได้ทำการผ่าตัดเย็บแผลเสร็จประมาณบ่าย 3 โมงเย็นที่ผ่านมา ขณะนี้ยังไม่ฟื้น โดยรวมอาการปลอดภัยแล้ว ไม่โดนอวัยวะสำคัญ
