เมื่อวันที่ 22 มกราคม ที่ กองบังคับการปราบปราม (บก.ป.) พล.ต.ท.จิรภพ ภูริเดช ผบช.ก. สั่งการให้พล.ต.ต.มนตรี เทศขัน ผบก.ป. และ พ.ต.อ.พงศ์ปณต ชูแก้ว ผกก.6 บก.ป. นำกำลังจับกุม นางดวงรัตน์ หรืออชิรญา (สงวนนามสกุล) อายุ 52 ปี ตามหมายจับ ศาลจังหวัดยะลา ที่ 73/2556 ลงวันที่ 27 มีนาคม 2556 ในข้อหา “ร่วมกันหลอกลวงบุคคลตั้งแต่สิบคนขึ้นไปให้ประกอบการงานอย่างใดๆ ให้แก่ตนหรือแก่บุคคลที่สาม โดยจะไม่ใช้ค่าแรงงานหรือค่าจ้างแก่บุคคลเหล่านั้น หรือโดยจะใช้ค่าแรงงานหรือค่าจ้างแก่บุคคลเหล่านั้นต่ำกว่าที่ตกลงกัน โดยมีเจตนาทุจริต” โดยสามารถจับกุมได้ที่ หมู่บ้านแห่งหนึ่งใน ต.โพนเพ็ก อ.มัญจาคีรี จ.ขอนแก่น สืบเนื่องจาก เมื่อวันที่ 2 ธันวาคม 2555 นางดวงรัตน์ และสามี ได้ติดต่อว่าจ้างชาวบ้านในพื้นที่ ต.แม่หวาด อ.ธารโต จ.ยะลา ให้ช่วยกันจัดงานประกวดร้องเพลงขึ้น โดยให้ชาวบ้านทำหน้าที่ต่างๆ ในงานประกวด ซึ่งผู้ต้องหาได้ว่าจ้างเจ้าของที่ให้เช่าเหมาเครื่องเสียง จ้างคนควบคุมเครื่องเสียง จ้างทำป้ายโฆษณา จ้างรถแห่โฆษณา จ้างพิธีกร แดนเซอร์ คนขายพวงมาลัย และคนยกของในงาน แต่เมื่อเสร็จงาน นางดวงรัตน์และสามี กลับบ่ายเบี่ยงไม่จ่ายค่าจ้างให้กับกลุ่มชาวบ้าน จนกลุ่มผู้เสียหายรวมตัวกันเข้าร้องทุกข์กับพนักงานสอบสวน สภ.แม่หวาด จึงได้มีการออกหมายจับนางดวงรัตน์และสามี ต่อมาในปี 2559 สามีของนางดวงรัตน์ ได้เข้ามอบตัวกับพนักงานสอบสวน สภ.แม่หวาด แต่นางดวงรัตน์ได้หลบหนีเรื่อยมา
