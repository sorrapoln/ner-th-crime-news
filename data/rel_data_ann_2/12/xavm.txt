เมื่อวันที่ 17 พฤศจิกายน พล.ต.ต.อำนาจ ไตรพจน์ ผู้บังคับการตำรวจรถไฟ (ผบก.รฟ.) สั่งการให้หน่วยในสังกัด เพิ่มความเข้มงวดในการออกตรวจและวางมาตรการในการเฝ้าระวังป้องกันไม่ให้เกิดเหตุลักลอบตัดสายไฟในโครงการรถไฟฟ้าสายสีแดงอยู่บ่อยครั้ง เป็นเหตุให้การรถไฟแห่งประเทศไทยได้รับความเสียหาย และส่งผลต่อการสัญจรในระบบราง สร้างความไม่ปลอดภัยในชีวิตและทรัพย์สินของประชาชน ต่อมาเมื่อวันที่ 16 พ.ย.ที่ผ่านมา พ.ต.อ.สุรศักดิ์ สิทธิใหญ่ ผกก.1 บก.รฟ., พ.ต.ท.ญาณพัทธ์ สวนแก้ว สวญ.ส.รฟ.นพวงศ์ กก.1 บก.รฟ., ว่าที่ พ.ต.ท.ธีรธันย์ นพธฤติพันธ์ สว.ส.รฟ.นพวงศ์ กก.1 บก.รฟ. นำกำลังจับกุม นายธนะ พุ่มอ่ำ อายุ 55 ปี ชาว จ.ลพบุรี นายรำไพ คัมภีรพงษ์ อายุ 53 ปี ชาว จ.หนองบัวลำภู และนายวิวัฒน์ ชาติศรี อายุ 51 ปี ชาว จ.หนองบัวลำภู ข้อหา “ร่วมกันลักทรัพย์โดยใช้ยานพาหนะ เพื่อสะดวกแก่การกระทำความผิด หรือการพาทรัพย์นั้นไปเพื่อให้พ้นการจับกุมคดีอาญา” พร้อมด้วยของกลาง (1) สาย Cable 4Cx25 mm น้ำหนักประมาณ 10 กิโลกรัม, (2) สาย Cable 4Cx25 mm จำนวน 16 เส้น น้ำหนักประมาณ 10 กิโลกรัม, (3) สายอะลูมิเนียม เหนี่ยวนำกระแสไฟฟ้า น้ำหนักประมาณ 4 กิโลกรัม, (4) คีมตัดสายไฟ และ (5) รถกระบะโตโยต้าวีโก้
