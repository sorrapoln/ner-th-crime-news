พล.ต.ต.พงศ์อานันต์ คล้ายคลึง ผบก.น.9 เปิดเผยว่าได้รับรายงานเหตุคดีน่าสนใจเมื่อช่วงกลางดึกที่ผ่านมา โดย พ.ต.อ.สุรเวช การวัฒนาศิริกุล ผกก.สน.ภาษีเจริญ พร้อมด้วย พ.ต.ท.ศิริชาติ จันทร์พรมมา รอง ผกก.ป.สน.ภาษีเจริญ นำกำลังจับกุม นายวัฒน์ (นามสมมุติ) อายุ 20 ปี ผู้ป่วยมีอาการทางจิต พร้อมมีดปอกผลไม้ 1 เล่ม โดยจับกุมตัวได้ขณะอาละวาดบน สน.ภาษีเจริญ และใช้มีดแทงเจ้าหน้าที่ตำรวจบาดเจ็บไป 1 นาย สืบเนื่องจากเมื่อเวลาประมาณเที่ยงคืนที่ผ่านมา นายวัฒน์ ผู้ต้องหารายนี้ซึ่งมีอาการทางจิต และมีบ้านพักอาศัยอยู่ในซอยเพชรเกษม 54 ซอยเดียวกับโรงพัก ได้ขี่ รถ จยย.มาจอดหน้า สน.ภาษีเจริญ ก่อนเดินขึ้นไปที่ห้องพนักงานสอบสวน ชั้น 1 พร้อมด่าทอตำรวจ ทำลายข้าวของบนโรงพัก อาทิคอมพิวเตอร์โน้ตบุ๊กของร้อยเวร อีกทั้งยังใช้น้ำสาดเครื่องมือเครื่องใช้ต่างๆ จากนั้นพนักงานสอบสวนและสิบเวรที่เข้าเวรปฏิบัติหน้าที่ จึงช่วยกันเกลี้ยกล่อม และเข้าชาร์จจับกุมไว้ได้ ซึ่งในช่วงชุลมุลกันทำให้ ด.ต.ไชยพิพัฒน์ ยังใจ ผบ.หมู่ (ป.) สน.ภาษีเจริญ ถูกมีดแทงที่สะบักหลังฝั่งซ้าย ได้รับบาดเจ็บเล็กน้อย นำส่ง รพ.มิตรประชา (เพชรเกษม 2) ให้แพทย์รักษาจนอาการปลอดภัย
