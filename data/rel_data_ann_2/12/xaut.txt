เมื่อวันที่ 21 ม.ค. วานนี้ (20 ม.ค.) ที่ศูนย์ประชาสัมพันธ์ กองอำนวยการรักษาความมั่นคงภายในภาค 4 ส่วนหน้า ค่ายสิรินธร ต.เขาตูม อ.ยะรัง จ.ปัตตานี พ.อ.เกียรติศักดิ์ ณีวงษ์ โฆษก กอ.รมน.ภาค 4 ส่วนหน้า กล่าวว่า กรณีที่มีเจ้าหน้าที่ได้สนธิกำลัง 3 ฝ่าย เข้าติดตามบังคับใช้กฎหมายในพื้นที่ ต.ละหาร อ.สายบุรี จ.ปัตตานี หลังจากในช่วงเช้าตรู่วันที่ 20 ม.ค.ที่ผ่านมา หน่วยเฉพาะกิจกรมทหารพรานที่ 43 ได้รับแจ้งจากประชาชนว่ามีกลุ่มผู้ก่อความไม่สงบได้เข้ามาหลบซ่อนภายในพื้นที่บ้านเขาดิน อยู่บ้านเลขที่ 41/1 หมู่ 2 ต.ละหาร อ.สายบุรี จ.ยะลา เพื่อเตรียมก่อเหตุร้ายในพื้นที่ดังกล่าว ในขั้นต้นเจ้าหน้าที่พบมีคนร้ายหลบซ่อนตัวในบ้านหลังดังกล่าว จำนวน 2 คน จึงได้ทำการปิดล้อมและเกลี้ยกล่อมให้ออกมามอบตัว โดยเชิญหัวหน้าส่วนราชการ ผู้นำศาสนา ผู้นำท้องถิ่น เข้าร่วมเจรา นานกว่า 4 ชั่วโมง แต่ไม่เป็นผล คนร้ายกลับวิ่งฝ่าออกมาจากบ้าน และใช้อาวุธปืนยิงเข้าใส่เป็นระยะ เจ้าหน้าที่จึงจำเป็นต้องยิงตอบโต้ จากการปฏิบัติทำให้เจ้าหน้าที่ได้รับบาดเจ็บ จำนวน 1 นาย คือ ร.อ.สุริยะ บินญาวัง ถูกกระสุนปืนยิงทะลุสะโพกด้านซ้าย นำส่งโรงพยาบาลสายบุรี ส่งต่อโรงพยาบาลสงขลานครินทร์ ปัจจุบันอาการปลอดภัย ส่วนคนร้ายเสียชีวิตในที่เกิดเหตุ 2 ราย มีหมายจับรวมกัน 14 หมาย ประกอบด้วย 1. นายรอซาลี เจะเลาะ อายุ 40 ปี มีหมายจับ ป.วิอาญา จำนวน 11 หมาย 2. นายมารวาน มีทอ อายุ 27 ปี มีหมายจับ ป.วิอาญา จำนวน 3 หมาย
