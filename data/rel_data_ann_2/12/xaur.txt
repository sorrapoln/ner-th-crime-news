เวลา 16.00 น. วันที่ 4 ธ.ค. พ.ต.ต.อภิชาต ลุงคะ สารวัตรเวรสอบสวน สภ.แม่สอด อำเภอแม่สอด จังหวัดตาก รับแจ้งมีอุบัติเหตุรถยนต์กระบะชนรถจักรยานยนต์มีผู้ได้รับบาดเจ็บและเสียชีวิตถูกอัดติดคาใต้ท้องรถยนต์กระบะ เหตุเกิดบริเวณถนนสายแม่สอด-บ้านวังตะเคียน ติดชายแดนริมแม่น้ำเมย หมู่ 7 ตำบลท่าสายลวด อำเภอแม่สอด ที่เกิดเหตุเป็นเส้นทางเลียบแนวชายแดนไทย-เมียนมา มุ่งหน้าไปด่านพรมแดนถาวรแม่สอดแห่งที่ 2 และเป็นเส้นทางในชุมชนหมู่บ้านผู้คนหนาแน่น ริมถนนพบรถยนต์กระบะมิตซูบิชิ สีดำ หมายเลขทะเบียน บน-6841 ตาก จอดอยู่ริมถนนสภาพรถด้านหน้าพังยุบเสียหาย ในรถพบนายพะซู เกษตรไพร อายุ 51 ปี คนขับ ไม่ได้รับบาดเจ็บแต่อยู่ในอาการตกใจ ส่วนใต้ท้องรถ พบรถจักรยานยนต์ ยามาฮ่าฟีโน่ สีบรอนซ์เงิน หมายเลขทะเบียน 1 กญ-382 ตาก สภาพพังยับเยินจากการถูกรถยนต์ชนอย่างแรง ใกล้กัน พบศพนางณัฐพร ปานเขียว อายุ 29 ปี เป็นคนนั่งซ้อนท้ายรถจักรยานยนต์ถูกล้อรถยนต์ทับกลางลำตัวเสียชีวิตในที่เกิดเหตุ อีกรายชื่อนายอรรณพ ทาเปี้ย อายุ 31 ปี ซึ่งเป็นผู้ขับขี่รถจักรยานยนต์ นอนสลบไม่ได้สติตามร่างกายมีบาดแผลหลายแห่ง คาอยู่ใต้ท้องรถยนต์ หน่วยกู้ชีพต้องช่วยกันยกรถยนต์แล้วนำตัวนายอรรณพออกมาจากใต้ท้องรถ รีบนำขึ้นรถพยาบาลส่งห้องฉุกเฉินโรงพยาบาลแม่สอด ขณะนี้อาการยังไม่พ้นขีดอันตราย
