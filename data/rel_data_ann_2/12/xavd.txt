วันนี้ ( 31 ม.ค.) พล.ต.ต.ภูมินทร์ พุ่มพันธุ์ม่วง ผบก.ปพ. สั่งการ พ.ต.อ.อภิสัณฐ์ ไชยรัตน์ ผกก.วิเคราะห์ข่าวและเครื่องมือพิเศษ บก.ปพ. พ.ต.ท.พีรณัฏฐ์ บุญค้ำพงศ์ สว.กก. วิเคราะห์ข่าวและเครื่องมือพิเศษ บก.ปพ. พ.ต.ต.ปฐมพงศ์ ทองจำรูญ สว.ปฏิบัติหน้าที่ กก.วิเคราะห์ข่าวฯ บก.ปพ.ร่วมกับ กก.1 บก.ทท.3 จับกุม นายนพดล หรือปู วรรณเลิศ อายุ 34 ปี ข้อหา"ร่วมกันทำไม้ ก่อสร้าง แผ้วถาง เผาป่า ยึดถือครอบครอง หรือกระทำด้วยประการใดๆ อันเป็นเสื่อมเสียแก่สภาพป่าสงวนแห่งชาติ โดยไม่ได้รับอนุญาต" ได้ที่ร้านอาหารใน อ.สวนผึ้ง จ.ราชบุรี ทั้งนี้เมื่อเย็นวันที่ 27 ม.ค. เจ้าหน้าที่หน่วยป้องกันรักษาป่าที่ รบ.3 (พุยาง) จับกุมแก๊งตัดไม้เขตป่าสงวน 5 คน พร้อมรถบรรทุก 1 คัน ไม้ไผ่รวกความยาว 2.50 เมตร จำนวน 157 มัด 1,570 ลำ ขณะกำลังลักลอบตัดในพื้นที่ป่าสงวนแห่งชาติ ป่าฝั่งซ้ายแม่น้ำภาชี อ.ปากท่อ จ.ราชบุรี ระหว่างที่เจ้าหน้าที่ตรวจของกลางและประสานตำรวจพื้นที่มารับตัวผู้ต้องหา ได้มีนายสุริยนต์ ชมภูพันธ์ หรือนายยนต์ อายุ 52 ปี ผู้ช่วยผู้ใหญ่บ้านพร้อมภรรยา ขับรถกระบะเข้ามาจุดเกิดเหตุ ใช้ปืนลูกซองยาวข่มขู่เจ้าหน้าที่ก่อนชิงรถบรรทุกและไม้ไผ่รวกและผู้ต้องหาทั้งหมดหลบหนี
