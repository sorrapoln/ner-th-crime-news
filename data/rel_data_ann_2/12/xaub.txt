เมื่อเวลา 02.45 น. วันที่ 17 พฤศจิกายน 2564 พ.ต.ท.กฤษฎภาส สังสิมมา สว.(สอบสวน) สน.วังทองหลาง รับแจ้งเหตุรถบิ๊กไบค์แหกโค้งมีผู้เสียชีวิต บริเวณหน้าร้านอาหารบ้านต้นซุง ถนนประดิษฐ์มนูญธรรม ปากซอย 2 แขวงพลับพลา เขตวังทองหลาง กทม. จึงรุดไปตรวจสอบพร้อมเจ้าหน้าที่มูลนิธิร่วมกตัญญ ที่เกิดเหตุเป็นโค้งเลี้ยวขวาหน้าร้านอาหารดังกล่าว จากการตรวจสอบบนบาทวิถี พบร่าง นายทวีทรัพย์ หรือท็อป เมาลิกุล อายุ 23 ปี นอนหงายจมกองเลือด สภาพสวมเสื้อยืดสีดำ นุ่งกางเกงขายาวสีเทา มีบาดแผลแตกที่กะโหลกศีรษะ คอหัก เนื่องจากไม่สวมหมวกกันน็อก ห่างศพผู้ตายไปประมาณ 5 เมตร พบรถ จยย.บิ๊กไบค์ ยี่ห้อคาวาซากิ รุ่นนินจา 300 สีดำ ทะเบียน 2 ขษ 298 กรุงเทพมหานคร ซึ่งเป็นรถแต่งเต็มสูตร แหกโค้งปีนบาทวิถีพลิกคว่ำฟาดกับเสาป้ายบอกเส้นทาง พุ่งเข้าไปอยู่ในพุ่มไม้ นอกจากนี้ยังมี บุคคลซ้อนท้ายได้รับบาดเจ็บ ชื่อ น.ส.ญัฐธิดา หรือมิลค์ อุ่นเครือ อายุ 22 ปี มีอาการเจ็บปวดบริเวณสะโพก ถูกนำส่ง รพ.สินแพทย์ ไปก่อนหน้านี้ เจ้าหน้าที่จึงเก็บรวบรวมรายละเอียดที่พบไว้เป็นหลักฐาน
