ผู้สื่อข่าวรายงานว่า วานนี้ (5 ก.ย.) เมื่อเวลา 13.30 น. ร.ต.อ.สุรพล ศิริไทย รองสารวัตร(สอบสวน) สภ.เขื่องใน จ.อุบลราชธานี รับแจ้งเหตุมีคนเสียชีวิตที่บริเวณทางเข้าเถียงนายายใคร่ บ้านฟื้นฟู-บ้านเสียม ต.หัวตอน อ.เขื่องใน จ.อุบลราชธานี จึงพร้อมด้วยกู้ภัยเขื่องใน แพทย์เวรโรงพยาบาลเขื่องใน เดินทางไปตรวจสอบ พบศพ นายนราศักดิ์ อายุ 54 ปี สภาพศพนอนคว่ำหน้า มีบาดแผลถูกแทงด้วยมีดทำครัวปลายแหลม ยาวประมาณ 20 ซ.ม.รวม 5 แผลที่บริเวณกลางท้อง 1 แผล, กลางท้องขวา 1 แผล, ใต้ราวนมซ้าย 1 แผล, ข้อมือซ้าย 1 แผล และข้อศอก 1 แผล นอกจากนี้ ยังพบศพ นางกัลยา อายุ 47 ปี ภรรยาของนายนราศักดิ์ สภาพศพนอนหงาย พบบาดแผลถูกแทงด้วยมีดรวม 2 แผลที่บริเวณกลางหน้าอก 1 แผล และราวนมด้านซ้าย 1 แผล นอนเสียชีวิตอยู่ข้างรถจักรยานยนต์ฮอนด้าดรีม สีขาว หมายเลขทะเบียน 1728 อุบลราชธานี ที่ล้มอยู่ ระหว่างทางไปเถียงนาบ้านฟื้นฟู และพบมีดทำครัวปลายแหลม ยาวประมาณ 20 ซม. ตกอยู่ 1 เล่ม และพบถุงอาหารหน้ารถ เจ้าหน้าที่จึงได้รวบรวมไว้เป็นหลักฐาน คาดว่าเสียชีวิตมาแล้ว 1 วัน
