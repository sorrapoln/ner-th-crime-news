วันที่ 20 ก.ย.2564 พล.ต.ต.ภูมินทร์ พุ่มพันธุ์ม่วง ผบก.ปฏิบัติการพิเศษ (บก.ปพ.) สั่งการให้ พ.ต.อ.ศิววงศ์ ดำรงสัจจ์ศิริ ผกก.3 บก.ปพ. พร้อมกำลังเข้าจับกุม พระทวีโชค หรือ นายทวีโชค (ขอสงวนนามสกุล) อายุ 45 ปี ตามหมายจับของศาลจังหวัดสมุทรปราการ ข้อหา ฆ่าและพยายามฆ่าผู้อื่น และความผิดตาม พ.ร.บ.อาวุธปืน ได้ภายในวัดแห่งหนึ่ง อ.เมือง จ.ขอนแก่น สืบเนื่องจากเมื่อวันที่ 26 ก.ค.2552 ขณะนั้น นายทวีโชคยังเป็นเจ้าหน้าที่รักษาความปลอดภัยของโรงงานผลิตโฟมแห่งหนึ่งใน ต.บางเสาธง อ.บางเสาธง จ.สมุทรปราการ ระหว่างนั้นมี นายบุญเชิด (ขอสงวนนามสกุล) น้องชายเจ้าของโรงงาน ที่อยู่ในอาการเมาสุราจะขอเข้าไปในโรงงาน แต่นายทวีโชคไม่รู้จักและไม่รู้ด้วยว่านายบุญเชิดเป็นใคร จึงไม่อนุญาต ทำให้เกิดการโต้เถียงและทะเลาะกันอย่างรุนแรง ก่อนที่นายทวีโชคจะใช้ปืนพกสั้นขนาด .22 ที่พกติดตัวยิงเข้าที่หน้าอกนายบุญเชิดจนเสียชีวิต และกระสุนปืนยังพลาดไปถูกผู้อื่นได้รับบาดเจ็บไปด้วย ส่วนนายทวีโชคหลังก่อเหตุแล้วได้หลบหนีไป ต่อมาศาลได้ออกหมายจับไว้ กระทั่ง เจ้าหน้าที่ชุดจับกุมสืบสวนจนทราบว่า ปัจจุบันนายทวีโชคได้หลบหนีไปบวช และปัจจุบันจำพรรษาอยู่ที่วัดแห่งหนึ่ง อ.เมือง จ.ขอนแก่น จึงนำกำลังเข้าจับกุมตัว จากการสอบสวนผู้ต้องหายอมรับสารภาพ แต่ตนไม่ได้มีเจตนา และเป็นการป้องกันตัวเอง เพราะผู้ตายกำลังจะใช้อาวุธปืนยิงตนเองก่อน ก็เลยจะต้องใช้อาวุธปืนที่พกอยู่ยิงป้องกันตัว หลังเกิดเหตุก็หลบหนีไปบวชพระ จำพรรษาอยู่ตามวัดต่าง ๆ ในภาคอีสาน จนกระทั่งมาถูกจับกุมดังกล่าว เจ้าหน้าที่จึงนำผู้ต้องหาไปทำลาสิกขา ก่อนนำส่ง สภ.บางเสาธง ดำเนินคดีต่อไป
