วันนี้ (22 ม.ค.) พล.ต.อ.ดำรงศักดิ์ กิตติประภัสร์ รอง ผบ.ตร. ในฐานะผู้อำนวยการศูนย์ปราบปรามอาชญากรรมทางเทคโนโลยีสารสนเทศ สำนักงานตำรวจแห่งชาติ (ศปอส.ตร.) หรือ PCT เดินทางมายังจังหวัดนครสวรรค์ เรียกประชุมชุดปฏิบัติการ PCT ที่ 4 นำโดย พล.ต.ต.ไตรรงค์ ผิวพรรณ รอง ผบช.น. หัวหน้าชุดฯ เพื่อวางกำลังเข้าตรวจค้นจับกุมเครือข่ายเว็บพนันออนไลน์รายใหญ่ลักลอบเปิดฐานปฏิบัติการในพื้นที่ 3 จังหวัด ได้แก่ กทม. นครสวรรค์ และ พิษณุโลก พล.ต.อ.ดำรงศักดิ์ เปิดเผยว่า พล.ต.อ.สุวัฒน์ แจ้งยอดสุข ผบ.ตร. กำชับให้เร่งสืบสวน ปราบปราบการพนันออนไลน์ ซึ่งจากการสืบสวนทราบว่ากลุ่มผู้ต้องสงสัยมีการเปิดเว็บไซต์พนันออนไลน์ ทั้งกาสิโนออนไลน์ เช่น บาคาร่า ไฮโล ป๊อกเด้ง เกมสลอต เสือมังกร แทงบอลออนไลน์ เกมยิงปลา บนมือถือ เกมไพ่ และหวยออนไลน์ ภายใต้ชื่อเว็บไซต์ ZDC789 ลิงก์ https://m.zdc789.com ซึ่งมีผู้ร่วมในกลุ่มเว็บไซต์ดังกล่าวจำนวนมาก และมีค่ายเกมพนันหลายค่ายที่เกี่ยวข้องกับการเล่นพนันออนไลน์ผ่านเว็บไซต์ดังกล่าว โดยมีการเสนอฝาก-ถอน เงินสดสำหรับเป็นเครดิตในการเล่นพนันผ่านธนาคารพาณิชย์ (ในประเทศไทย) และเว็บไซต์มีระบบ ฝาก-ถอน อัตโนมัติ โดยกลุ่มผู้ต้องหาใช้สถานที่ปฏิบัติการทั้งหมด 5 จุด อยู่ห่างไกลกัน เพื่อให้ยากต่อการตรวจสอบ เพื่อทำหน้าที่สั่งการและควบคุมด้านการตลาด, แอดมิน, รับโอนเงินเข้า-ออก
