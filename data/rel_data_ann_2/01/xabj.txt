เมื่อเวลา 13.00 น.วันที่ 20ม.ค.65 พ.ต.ท.วรวิทย์ วรรณณา ร้อยเวรสอบสวน สภ.วังตะเคียน อ.กบินทร์บุรี จ.ปราจีนบุรี ได้รับแจ้งว่ามีเหตุทะเลาะวิวาทและใช้อาวุธมีดทำร้ายกันเสียชีวิต สถานที่เกิดเหตุใกล้หนองน้ำ หมู่ 20 บ้านอุดมสุข ต.วังท่าช้าง อ.กบินทร์บุรี จ.ปราจีนบุรี หลังรับแจ้งจึงรายงานผู้บังคับบัญชา ตามลำดับ พร้อมประสานแพทย์เวรฯนิติเวชจาก รพ.กบินทร์บุรี และ พิสูจน์หลักฐาน ภูธร จ.ปราจีนบุรี ตรวจสอบ ก่อนเดินทางพร้อมด้วย พ.ต.ท.อาทิตย์ ศรีปราชญ์ รอง ผกก. (ส) และ พ.ต.อ.ประเสริฐศักดิ์ จันทร์ประเทศ ผกก.สภ.วังตะเคียน ไปยังที่เกิดเหตุบริเวณขอบสระน้ำ พบร่างผู้ตาย ทราบชื่อ นายสายันต์ ศรีสะอาดพันธ์วงศ์ อายุ 63 ปี อยู่บ้านเลขที่ 47 หมู่ 20 ต.วังท่าช้าง อ.กบินทร์บุรี จ.ปราจีนบุรี ถูกแทงด้วยอาวุธมีดปลายแหลมบริเวณศีรษะและลำตัวหลายแห่งนอนเสียชีวิตจมกองเลือดอยู่ริมสระน้ำข้างคอกหมูส่วนผู้ก่อเหตุ ทราบชื่อ คือนายเชาวลิต พวงไธสง อายุ 47 ปี ซึ่งมีศักดิ์เป็นน้องภรรยาผู้ตาย หลังก่อเหตุได้หลบหนี สอบถามนางบุญศรี ศรีสะอาดพันธ์วงศ์ ภรรยานายสายันต์ ผู้ตายเล่าว่า นายเชาวลิต น้องชายติดยาเสพติด และมักจะคอยหาเรื่องกับผู้ตายในเรื่องที่ดิน ที่เป็นข้อพิพาทกันมาอยู่เสมอ จนกลายเป็นชนวนการทำร้ายกันจนถึงชีวิตในครั้งนี้ เพราะทุกครั้งที่นายเชาวลิต เมามา หรือเสพยาฯมาก็จะมักหาเรื่องเป็นประจำ ก่อนเกิดเหตุวันนี้ไม่มีใครเห็นรู้แต่ว่ามีการลงไปต่อสู้กันน้ำ แล้วนายเชาวลิตใช้มีดที่พกอยู่เป็นประจำแทงนายสายันต์หลายครั้ง จนร้องให้คนช่วย หลังจากนั้น นายเชาวลิตได้ปีนขึ้นขอบสระหลบหนีไป ส่วนนายันสายันต์ที่ได้รับบาดเจ็บพยายามตะเกียกตะกายขึ้นมา ร้องโอดโอยให้คนช่วยแต่สุดท้ายเสียชีวิตเพราะเสียเลือดมาก
