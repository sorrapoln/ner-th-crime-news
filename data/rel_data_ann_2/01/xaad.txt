จากกรณีกล้องวงจรปิด ปรากฏภาพคนร้ายเป็นชาย 4 คน ขี่รถจักรยานยนต์ซ้อนท้ายกันมา และใช้ค้อนทุบกระจกร้านขายโทรศัพท์มือถือ กวาดไปทั้งหมด 11 เครื่อง รวมมูลค่ากว่า 300,000 บาท โดยก่อเหตุอย่างรวดเร็วภายในเวลาไม่ถึง 1 นาที เหตุการณ์เกิดขึ้นเมื่อเวลา 03.00 น.ของวันที่ 14 มกราคมที่ผ่านมา ภายในย่านเมืองทองธานี พื้นที่อำเภอปากเกร็ด จังหวัดนนทบุรี ขณะที่ความคืบหน้าล่าสุดวันนี้ (20 ม.ค.) ตำรวจ สภ.ปากเกร็ด ได้ไล่ล่าจับตัวคนร้ายที่ก่อเหตุทั้งหมด 4 คนได้แล้วคือ นายพงศกร หรือ เม่น เปรมบุญ อายุ 28 ปี ซึ่งเป็นคนใช้ค้อนทุบกระจกแตก, นายบุญฤทธิ์ หรือ แมน ทิพยโภชน์ อายุ 29 ปี คนขี่รถจักรยานยนต์, นายพีร หรือ อาร์ท กวดขุนทด อายุ 27 ปี คนเข้าไปขโมยของ และ นายวีระพล หรือ ตั้ม แบงกระโทก อายุ 30 ปี ซึ่งเป็นคนขี่รถจักรยานยนต์ โดยตำรวจได้ดำเนินคดีในข้อหา ร่วมกันชิงทรัพย์ในเวลากลางคืนโดยใช้อาวุธปืนและยานพาหนะในการหลบหนี พร้อมยึดของกลางโทรศัพท์มือถือและรถจักรยานยนต์ 2 คัน พร้อมด้วยเสื้อผ้า หมวกกันน็อก และปืนปลอม 1 กระบอก โดยจับตัวผู้ต้องหาทั้ง 4 คนได้ภายในบ้านพักหลังหนึ่งย่านสนามบินน้ำ ตำบลท่าทราย อำเภอเมืองนนทบุรี พร้อมคุมตัวมาทำแผนประกอบคำรับสารภาพ
