เมื่อวันที่ 4 ก.ค. ผู้สื่อข่าวรายงานว่าบ่ายวานนี้ (3 ก.ค.) ตำรวจ สภ.ทะเลน้อย จ.พัทลุง รับแจ้งเหตุเหตุทำร้ายร่างกายมีผู้บาดเจ็บ บริเวณพื้นที่หมู่ 2 ต.พนางตุง อ.ควนขนุน จ.พัทลุง จึงรีบรุดไปตรวจสอบพร้อมด้วยเจ้าหน้าที่กู้ชีพ รพ.ควนขนุน ที่เกิดเหตุพบร่าง นายเกียรติศักดิ์ (สงวนนามสกุล) อายุ 35 ปี สภาพนอนจมกองเลือดหายใจรวยริน มีบาดแผลถูกฟันด้วยของมีคมที่ศีรษะ ลำคอ และแขน อาการสาหัส เจ้าหน้าที่เร่งปฐมพยาบาลก่อนนำส่ง รพ.ควนขนุน ใกล้กันพบมีดพร้าเปื้อนเลือดตกอยู่ โดยมี พ่อผู้บาดเจ็บ อายุ 76 ปี ซึ่งเป็นผู้ที่ก่อเหคุ ยืนรอมอบตัวกับตำรวจ จึงควบคุมตัวมาสอบสวน เบื้องต้นให้การรับสารภาพว่า เป็นคนทำร้ายลูกชายตัวเอง เพราะสุดทนกับพฤติกรรมเกี่ยวข้องยาเสพติดมานานกว่า 3 ปี จนเกิดอาการหลอน ชอบทำร้ายร่ายกายคนในครอบครัว ทั้งภรรยาหรือมารดาผู้บาดเจ็บเองวัย 74 ปี รวมถึงพี่สาววัย 50 ปี และขับไล่ออกจากบ้านจนพี่สาวต้องยกมือไหว้ขอร้องให้อยู่ดูแลแม่ที่ป่วยติดเตียงช่วยเหลือตัวเองไม่ได้ ก่อนเกิดเหตุตนมาพบว่าลูกชายกำลังทำร้ายผู้เป็นแม่อีก จึงเข้าไปห้าม แต่กลับถูกลูกชายตรงเข้ามาทำร้าย จึงคว้ามีดพร้าเหวี่ยงไปมาป้องกันตัวเอง ถูกลูกชายบาดเจ็บ ทั้งนี้ จากการตรวจสอบประวัติพบว่า ผู้บาดเจ็บเคยก่อเหตุอาละวาดทำร้ายคนในครอบครัว และมีการแจ้งตำรวจให้เข้ามาช่วยเหลือระงับเหตุบ่อยครั้ง กระทั่งมาเกิดเหตุดังกล่าว เบื้องต้นได้นำตัวผู้ก่อเหตุพร้อมมีดของกลางไปสอบสวนดำเนินการตามขั้นตอนกฎหมายต่อไป
