เมื่อวันนี้ 24 พ.ย. 64 ร.ต.อ.ปัณณวิชญ์ บุญชุม ร้อยเวรสอบสวน สภ.บ้านสร้าง จ.ปราจีนบุรี รับแจ้งว่าพบศพผู้เสียชีวิต นอนคว่ำหน้าอยู่ในคลองส่งน้ำ หมู่ที่ 11 ตำบลบางยาง อำเภอบ้านสร้าง จังหวัดปราจีนบุรี จึงได้เดินทางไปยังที่เกิดเหตุพร้อมด้วย พ.ต.อ.มงคล โท้เป๋า ผกก.สภ.บ้านสร้าง เจ้าหน้าที่ชุดสืบสวน แพทย์เวรโรงพยาบาลบ้านสร้าง พิสูจน์หลักฐานจังหวัดปราจีนบุรี มูลนิธิสว่างบำเพ็ญสถาน ในที่เกิดเหตุ พบศพผู้เสียชีวิตลักษณะนอนคว่ำหน้าลอยอยู่ในน้ำ ใส่เสื้อยืดสีดำ มีกางเกงในเพียงตัวเดียว มีรอยสักยันต์ห้าแถวบริเวณหลังด้านซ้ายบน และรอยสักปีกนกบริเวณหลังขวา เป็นสาวประเภทสอง คือ นาย อภินัทธ์ ปลูกปลื้ม อายุ 24 ปี บ้านเลขที่ 4 หมู่ 12 ต.บางแตน อำเภอบ้านสร้าง จังหวัดปราจีนบุรี มีบาดแผลที่ลำคอคล้ายถูกของมีคมลึกถึงหลอดลม เสียชีวิตมาประมาณ 3 วัน ทางเจ้าหน้าที่จึงให้หน่วยกู้ภัยนำส่งสถาบันนิติเวช โรงพยาบาลตำรวจ เพื่อชันสูตรหาสาเหตุการเสียชีวิตอีกครั้ง นายสุนทร สังข์ศิริ อายุ 76 ปี บ้านเลขที่ 57 หมู่ 2 ต.บางเตย อ.บ้านสร้าง จ.ปราจีนบุรี เป็นอดีตกำนัน ต.บางเตย ซึ่งเป็นผู้พบศพคนแรก ให้การว่าตนเองมีที่นาอยู่ติดกับคลองส่งน้ำ ก่อนพบศพได้ลงไปเพื่อจะล้างเท้าจึงเห็นศพดังกล่าวจึงแจ้งเจ้าหน้าที่ทราบเพื่อมาทำการตรวจสอบ จากการสอบสวนในเบื้องต้นทราบว่า ผู้เสียชีวิตได้ติดต่ออยู่กับนายวรวัฒน์ จันเทียม อายุ 26 ปี บ้านเลขที่ 10/2 หมู่ 6 ต.บางขนาก อ.บางน้ำเปรี้ยว จ.ฉะเชิงเทรา วันเกิดเหตุผู้เสียชีวิตได้นัดพบกันกับนายวรวัฒน์ทางเฟซบุ๊ก เพื่อจะมาตกลงขอเลิก เนื่องจากภรรยาจับได้ และห้ามมายุ่งเกี่ยวกับนายวรวัฒน์และภรรยา แต่ผู้เสียชีวิตไม่ยอม นายวรวัฒน์จึงขับรถ จยย.วนไปวนมา เมื่อมาถึงที่เกิดเหตุก็ใช้อาวุธมีดปลายแหลมที่พกติดตัวมาปาดคอนายอภินัทธ์เสียชีวิต และหลบหนีไป เจ้าหน้าที่ตำรวจสามารถติดตามจับกุมตัวนายวรวัฒน์ได้พร้อมรถจักรยานยนต์คันก่อเหตุ ฮอนด้า สีแดง ทะเบียน 1 กน 5071 ฉะเชิงเทรา และนำตัวมาทำการสอบสวน ที่ สภ.บ้านสร้าง ผู้ต้องหาให้การรับสารภาพ เจ้าหน้าที่ตำรวจจึงดำเนินคดีตามกฎหมาย
