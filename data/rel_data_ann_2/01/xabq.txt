วันที่ 21 ก.ค. ผู้สื่อข่าวรายงานว่า ตำรวจสามารถจับกุม นายจะหวะ ลาหู่เมอเน่อ อายุ 21 ปี ที่ก่อเหตุฆ่า นายสิทธิโชค สาโรจน์ อายุ 42 ปี หรือช่างสน ผู้รับเหมาก่อสร้าง แล้วโบกปูนอำพรางในคฤหาสน์ พื้นที่ สน.บางเสาธง เหตุเมื่อวันที่ 17 ก.ค.ที่ผ่านมาได้แล้ว โดยจับกุมได้ที่ จ.เชียงราย สำหรับคดีนี้มีผู้ร่วมก่อเหตุอีก 2 คน คือ นายทรงพล ต๊ะปิง และ นายธีรวัฒน์ สุขราช หรือวัฒน์ โดย 2 คนนี้ทำหน้าที่นำศพไปอำพรางไว้ ส่วน นายจะหวะ เป็นผู้ลงมือสังหารเหยื่อ ทั้งนี้ เจ้าหน้าที่จะควบคุมตัว นายจะหวะ กลับกรุงเทพฯ เพื่อทำแผนประกอบคำรับสารภาพในวันพรุ่งนี้ (22 ก.ค.) โดย พล.ต.อ.สุชาติ ธีระสวัสดิ์ รอง ผบ.ตร. จะเดินทางไปสอบปากคำด้วยตัวเอง ทั้งนี้ จากการสอบสวนนายทรงพลและนายธีรวัฒน์ให้การตรงกันว่า ในระหว่างที่ดื่มสุราร่วมกัน นายจะหวะ ได้ใช้มีดฟันผู้ตายที่บริเวณคอ 2 ครั้งจนล้มลงไปนอนที่พื้นห้อง นายจะหวะได้ใช้มีดข่มขู่ให้พวกตน 2 คนช่วยกันลากร่างผู้ตายซึ่งขณะนั้นยังไม่ได้เสียชีวิต แล้วใช้ผ้าม่านห่อร่างลากออกจากตัวบ้านลงมาที่พื้นดินข้างตัวบ้าน จากนั้นนายจะหวะได้ใช้จอบฟาดไปที่ผู้ตายจนถึงแก่ชีวิต แล้วย้ายศพเข้าไปใต้ตัวบ้านก่อนเอาแผ่นปูนปิดไว้โกยดินมาปิดอีกชั้นเพียงผู้เดียว โดยสั่งให้พวกตนทำความสะอาดเลือดที่พื้นบ้านก่อนหลบหนีไป
