วันนี้ (18 พ.ย.61) เวลา 09.30 น. ร.ต.อ.เอกชัย ชาญศรี พนักงานสอบสวนปฏิบัติหน้าที่ร้อยเวร สภ.หล่มเก่า ได้รับแจ้งว่า เกิดเหตุฆาตกรรมที่บ้านเลขที่ 3 หมู่ 14 บ้านทับเบิก ต.วังบาล อ.หล่มเก่า จ.เพชรบูรณ์ จึงเดินทางไปตรวจสอบ พร้อมด้วยแพทย์เวรโรงพยาบาลสมเด็จพระยุพราชหล่มเก่า และมูลนิธิร่วมกตัญญูหล่มสัก ที่เกิดเหตุเป็นบ้านชั้นเดียว ภายในบ้านพบศพหญิงสาว สภาพมีบาดแผลหลายแห่งที่เกิดจากของมีคม ถูกฆ่าหั่นแยกชิ้นส่วน ทราบชื่อนางดวงใจ แซ่สง อายุ 23 ปี อยู่ระหว่างตั้งครรภ์ 7 เดือน โดยรับแจ้งว่าผู้ก่อเหตุคือ นายชิงชัย แซ่สง อายุ 25 ปี เป็นสามีของผู้เสียชีวิต จากการสอบถามชาวบ้านทราบว่า ขณะเกิดเหตุนายชิงชัยเสพยาบ้า ก่อนหน้านี้เคยเข้ารับการบำบัด แต่คาดว่ากลับมาเสพอีกจนเกิดอาการคลุ้มคลั่งและหวาดระแวงภรรยาว่าสนิทสนมกับชายอื่น จึงก่อเหตุตบตีและคว้ามีดทำร้าย ซึ่งป้านายชิงชัยพยายามห้ามปรามจนถูกฟันที่นิ้วและบริเวณหลังได้รับบาดเจ็บ กระทั่งหนีเอาชีวิตรอดออกมาขอความช่วยเหลือ แต่ภายหลังชาวบ้านไปตรวจสอบพบสภาพว่านางดวงใจถูกฆ่าหั่นศพ ขณะที่เจ้าหน้าที่สายตรวจภูทับเบิก จับกุมนายชิงชัยขณะขับรถจักรยานยนต์หลบหนี และเมื่อควบคุมตัวไปที่ สภ.หล่มเก่า นายชิงชัยยังให้การวกไปวนมา ด้าน พ.ต.อ.ชินเดช ดีแท้ ผกก.สภ.หล่มเก่า กล่าวว่า เบื้องต้นรับทราบว่าสาเหตุที่นายชิงชัยก่อเหตุในครั้งนี้มาจากความหึงหวงและเกิดอาการคลั่ง ส่วนประเด็นการเสพยาเสพติดและผู้ก่อเหตุมีประวัติเสพยาหรือไม่นั้น ขณะนี้พนักงานสอบสวนอยู่ระหว่างการสอบสวน
