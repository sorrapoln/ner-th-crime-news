เมื่อวันที่ 10 พฤศจิกายน พล.ต.ต.โชคชัย งามวงศ์ รอง ผบช.น. พล.ต.ต.มานพ สุคนธ์ธนพัฒน์ ผบก.น.8 ร่วมกับสอบสวนนายศิวกร จีระพงษ์ อายุ 26 ปี และนายคุณากร สมหวัง อายุ 22 ปี ผู้ต้องหาร่วมกันพยายามฆ่าผู้อื่น มีอาวุธปืนและเครื่องกระสุนปืนไว้ใน ครอบครองโดยไม่ได้รับอนุญาต พล.ต.ต.โชคชัยกล่าวว่า สืบเนื่องจากเมื่อวันที่ 5 พฤศจิกายน ที่ผ่านมา เวลาประมาณ 03.30 น. ตำรวจสน.บางคอแหลม รับแจ้งเหตุชายถูกยิงอาวุธปืนลูกซองยิหน้าท้องด้านซ้ายบาดเจ็บเข้ารับการรักษาตัว รพ.สมเด็จพระปิ่นเกล้า เหตุเกิดบริเวณบนสะพานลอยรถวิ่งข้ามทางแยกพระราม 2 ถนนพระราม 2 แขวงบางปะกอก เขตราษฎร์บูรณะ กรุงเทพมหานคร จากคำให้การของผู้บาดเจ็บ อายุ 18 ปี เป็นผู้เสียหายกล่าวว่าเมื่อวันที่ 4 พฤศจิกายน เวลาประมาณ 23.30 น.ซ้อนท้ายรถจักรยานยนต์พร้อมกับพวกรวม 2 คัน แล่นอยู่บริเวณแยกจอมทองมีผู้ก่อเหตุไม่ทราบเป็นผู้ใดขับรถจักรยานยนต์ (จยย.) ไม่ทราบป้ายทะเบียน ขับขี่รถ จยย.ตามถนนสุขสวัสดิ์ขาออกมุ่งหน้าแยกพระราม 2 จนมาถึงสะพานลอยข้ามแยกพระราม 2 รถ จยย.ผู้ก่อเหตุแซงขึ้นหน้ารถ จยย.ผู้เสียหาย จากนั้นคนซ้อนท้ายใช้ปืนลูกซองยิงถูกผู้เสียหายบริเวณท้องด้านซ้าย 1 นัด
