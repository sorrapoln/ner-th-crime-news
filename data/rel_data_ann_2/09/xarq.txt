จากกรณีคนร้ายใช้อาวุธปืนก่อเหตุยิง นายสมเพ็ญ (ขอสงวนนามสกุล) อายุ 58 ปี อดีตเคยทำงานธนาคารแห่งหนึ่งใน จ.สระบุรี เสียชีวิตภายในซอย 19 ถนนพิชัยรณรงค์สงคราม ต.ปากเพรียว อ. เมือง จ.สระบุรี เมื่อช่วงค่ำของวันที่ 19 ต.ค.ที่ผ่านมา หลังเกิดเหตุเจ้าหน้าที่เข้าตรวจสอบกล้องวงจรปิดที่บ้านหลังหนึ่งใกล้จุดพบผู้ตาย ไม่มีภาพเหตุการณ์ แต่ได้ยินเสียงปืนดังรวม 14 นัด ขณะที่กองพิสูจน์หลักฐานพบปลอกกระสุนขนาด 11 มม. 14 ปลอก ล่าสุดวันที่ 20 ต.ค.2564 ตำรวจชุดสืบสวน สภ.เมืองสระบุรี นำกำลังลงพื้นที่เพื่อหาเบาะแสของคนร้าย โดยตรวจสอบกล้องวงจรปิดที่ติดตั้งภายในซอยดังกล่าว พบจุดเกิดเหตุมีกล้องติดตั้งไว้ 1 ตัว แต่ชำรุดใช้การไม่ได้ จากการสอบถาม นายพิชิต (ขอสงวนนามสกุล) เพื่อนบ้านผู้ตาย ทราบว่า ขณะที่ คนร้ายก่อเหตุ ตนได้ยินเสียงปืนหลายนัด แบ่งออกเป็น 2 ชุด แต่จำไม่ได้ว่าคนร้ายยิงผู้ตายกี่นัด ส่วนเส้นทางที่คนร้ายใช้หลบหนีหลังก่อเหตุ จากการตรวจสอบพบว่า ในซอยดังกล่าว คนร้ายสามารถหลบหนีได้ มีทางออกได้หลายเส้นทาง ซึ่งเชื่อว่าก่อนคนร้ายลงมือได้มาสำรวจเส้นทางหลบหนีไว้แล้ว อีกทั้ง ลงมือยิงบริเวณจุดที่กล้องวงจรปิดชำรุด ซึ่งเชื่อได้ว่า คนร้ายมีการวางแผนไว้ล่วงหน้า ด้าน นายภาคภูมิ อายุ 33 ปี ลูกชายของผู้ตาย กล่าวว่า ปกติพ่อไม่เคยมีปัญหากับใคร ส่วนตัวแล้วหากพ่อมีปัญหาอะไรจะเล่าให้ลูกฟังเสมอ แต่ก่อนถูกคนร้ายยิงเสียชีวิต พ่อไม่ได้เล่าอะไรให้ฟัง แต่น้องสาวเล่าให้ตนฟังว่า พ่อเคยคุยโทรศัพท์กับเจ้าของโฉนดที่มาให้พ่อหานายทุนเพื่อจำนองโฉนดที่ดิน ซึ่งอาจเป็นได้ พ่ออาจถูกยิงด้วยเหตุนี้ก็ได้ ขณะที่เจ้าหน้าที่ตำรวจ เปิดเผยว่า ปืนที่คนร้ายใช้เป็นปืนขนาด 11 มม. ส่วนทางคดีประเด็นที่ตั้งไว้ ยังให้น้ำหนักไปทุกประเด็น หลักฐานทางนิติวิทยาศาสตร์อยู่ระหว่างรอผลตรวจพิสูจน์ สำหรับกล้องวงจรปิดบริเวณใกล้จุดเกิดเหตุ ชุดสืบสวนเร่งติดตามหลักฐานคนร้าย ซึ่งจะเร่งคลี่คลายคดีต่อไป
