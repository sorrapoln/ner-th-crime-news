พนักงานสอบสวน สภ.ประตูน้ำจุฬาลงกรณ์ พร้อมตำรวจราว 20 นายคุมตัว นายกวิน แสงนิลกุล อายุ 23 ปี อดีตทหารเกณฑ์ที่ก่อเหตุใช้ปืนยิงต่อเนื่อง 2 ศพ ทำแผนประกอบคำรับสารภาพ ที่สถาบันธัญญารักษ์ จังหวัดปทุมธานี ซึ่งเป็นจุดที่ นายกวิน ใช้ปืนยิง ชายวัย 54 ปี ผู้ป่วยโควิด-19 เสียชีวิต โดยระหว่างทำแผนประกอบคำรับสารภาพ นายกวิน ที่ใส่ชุด PPE ยืนยัน จ่าสิบเอกยงยุทธ สุขเกษม ครูฝึกกรมรบพิเศษที่ 3 รักษาพระองค์ คือต้นตอที่ทำให้ต้องลงมือก่อเหตุ ยอมรับ หากทราบว่า ผู้ตายเป็นผู้ป่วยโควิด-19 จะไม่ยิงแน่นอน พร้อมฝากขอโทษคุณพ่อตัวเองอีกครั้ง นางรมย์เย็น บุญสืบ ภรรยาของผู้ป่วยโควิด-19 ที่มาดูการทำแผนประกอบคำรับสารภาพ รวมถึงทำพิธีอัญเชิญดวงวิญญาณ ยอมรับ โกรธแค้นผู้ต้องหามาก ส่วนครอบครัวของผู้ต้องหานั้น มองว่าไม่ได้เกี่ยวข้องด้วย และยินยอมให้ทางครอบครัวเข้ามาขอขมาศพของสามี คาด ผู้ต้องหาไม่มีอาการทางจิตแน่นอน เนื่องจากผู้ต้องหายังทราบว่าสถานที่แห่งนี้ เป็นที่บำบัดผู้ติดยาเสพติด ซึ่งหากมีอาการป่วยทางติดจริงคงไม่ทราบรายละเอียดของสถานที่ จากนี้ยังไม่รู้ว่าอนาคตจะเป็นไปทิศทางใด เพราะส่วนตัวไม่ได้ทำงาน และไม่มีรายได้ อีกทั้ง สามีเป็นเสาหลักของครอบครัว
