วันที่ 16 ก.ย.2562 เวลา 04.30 น. ผู้สื่อข่าวรายงานว่า ร.ต.อ.มานิตย์ หยั่งถึง รอง สว.(สอบสวน) สภ.เฉลิมพระเกียรติ จ.สระบุรี รับแจ้งเหตุ มีอุบัติเหตุรถยนต์ตู้พลิกคว่ำที่บริเวณริมถนนพหลโยธิน หลัก ก.ม.ที่ 118-118 ท้องที่ ม.9 ต.ห้วยบง อ.เฉลิมพระเกียรติ มีผู้เสียชีวิตและบาดเจ็บจำนวนมาก จึงรีบรุดไปตรวจสอบพร้อมด้วย แพทย์เวร รพ.สระบุรี อาสาสมัครมูลนิธิสว่างรัตนตรัยธรรมสถานสระบุรี จากการตรวจสอบพบ รถยนต์ตู้ยี่ห้อโตโยต้าสีขาว หมายเลขทะเบียน ฮร-362 กรุงเทพมหานคร พลิกคว่ำตกลงไปในพงหญ้าข้างทางห่างจากผิวถนนราว 20 เมตร สภาพรถพังยับเยิน มีสิ่งของอุปกรณ์ในตัวรถ และกระเป๋าสัมภาระของคนที่นั่งมาในรถตกอยู่เกลื่อนไปทั่วบริเวณ มีศพผู้เสียชีวิตเป็นชาย กระเด็นออกมาจากภายในรถ 1 ศพ (ไม่ทราบชื่อ) และมีหญิงเสียชีวิตติดอยู่ภายใน 2 ศพ ทราบชื่อนางจริยา แซ่เฮ้ง อายุ 61 ปี พักอยู่ที่ 14 ซ.สุขสวัสดิ์ แขวงบางปะกอก เขตราษฏร์บูรณะ กทม. และ น.ส.ป้อเซี้ยม แซ่อึ๊ง อายุ 65 ปี ส่วนผู้ได้รับบาดเจ็บถูกลำเลียงนำส่ง รพ.สระบุรีก่อนแล้วเป็นชาย 4 ราย หญิง 4 ราย และเด็กชาย อายุประมาณ 2 ขวบ อีก 1 คน
