วันนี้ (19 ก.พ.2564) ความคืบหน้าหลังศาลอนุมัติหมายจับนายจุมพล สุภาพงษ์ ผอ.โรงเรียนบ้านหนองสรวง ต.ดอนปรู อ.ศรีประจันต์ จ.สุพรรณบุรี ในความผิดฐานฆ่าผู้อื่นโดยเจตนา ซ่อนเร้น ย้ายหรือทำลายศพ ปมการเสียชีวิตของน.ส.มยุรี ยอดพะเนา หรือหลิว อายุ 19 ปี เมื่อปี 2555 เมื่อเวลา 06.00 น. เจ้าหน้าที่ตำรวจ ชุดสืบสวนได้นำหมายศาลจังหวัดสระแก้ว เข้าแสดงแล้วจับกุมตัวได้ที่บ้านพัก ในอ.ศรีประจันต์ จ.สุพรรณบุรี พร้อมทั้งได้นำตัวนายจุมพล ไปสอบสวน ขยายผล เพื่อดำเนินคดีตามกฏหมาย ที่สภ.วัฒนานคร จ.สระแก้ว โดยในเบื้องต้นผู้ต้องหาได้ให้การปฏิเสธ สำหรับคดีฆาตกรรม น้องหลิว สาวโรงงานที่นิคมอุตสาหกรรม 304 อ.ศรีมหาโพธิ จ.ปราจีนบุรี โหดเหี้ยมทิ้งศพในไร่อ้อย หมู่ 13 ต.ท่าเกวียน อ.วัฒนานคร จ.สระแก้ว ตั้งแต่เมื่อปี 2555 พ่อแม่ได้ออกตามหา และขอความช่วยเหลือจากมูลนิธิกระจกเงาจนพบศพ ขณะเดียวกันเจ้าหน้าที่สนธิกำลังพร้อมนักประดาน้ำ เข้าตรวจค้นบ้านพัก และสระน้ำด้านหลังบ้านภรรยาผู้ต้องสงสัยใน จ.สุพรรณบุรี ห่างจากโรงเรียนประมาณ 3 กม. เบื้องต้นพบปลอกกระสุน 5 ปลอก แต่ยังไม่พบปืนของกลาง
