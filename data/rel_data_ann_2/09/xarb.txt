ผู้สื่อข่าวรายงานว่า วันนี้ (20 ก.ย.) เมื่อเวลา 09.30 น. ร.ต.ท.หญิง เกวลิน ไชยรัตน์ พนักงานสอบสวนเวร สภ.เมืองนครศรีธรรมราช รับแจ้งเหตุคนร้ายใช้อาวุธปืนยิงบ้านพักและรถยนต์ ในบริเวณบ้านพักที่ให้เช่าที่ตั้งอยู่ในซอยชูสุวรรณ ริมถนนสายนคร-พรหมคีรี หมู่ 7 ตำบลท่างิ้ว อำเภอเมืองนครศรีธรรมราช ที่เกิดเหตุพบว่าเป็นอาคารบ้านเช่าจำนวนหลายหลังติดกัน หน้าบ้านพักหลังหนึ่ง ในโรงจอดรถพบรถยนต์กระบะอีซูซุ 4 ประตูสีน้ำเงินสด หมายเลขทะเบียน 1812 นครศรีธรรมราช สภาพประตูด้านขวาถูกยิงด้วยอาวุธปืนลูกซองเป็นรูพรุนหลายรู ใกล้กันพบทับกระสุนตกอยู่ 1 ชิ้นจึงเก็บไว้เป็นหลักฐาน โดยรถยนต์คันนี้เป็นของ นายศุภณัฐ (สงวนนามสกุล) อายุ 28 ปี ชาวอำเภอนบพิตำ จังหวัดนครศรีธรรมราช ที่พักอยู่ในบ้านเช่าที่เกิดเหตุเช่นเดียวกัน
