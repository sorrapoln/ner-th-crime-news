วันที่ 23 ก.ย. 2562 ตำรวจ สภ.แก่งหางแมว และ สภ.นายายอาม จ.จันทบุรี ร่วมกับ ตำรวจชุดสืบสวน สภ.ศรีมหาโพธิ จ.ปราจีนบุรี ร่วมกันคุมตัว น.ส.สุนิษา อายุ 22 ปี ชาว จ.ฉะเชิงเทรา ผู้ต้องหาตามหมายจับของศาล จ.ปราจีนบุรี ข้อหาวิ่งราวทรัพย์โดยใช้ยานพาหนะเพื่อความสะดวกแก่การกระทำการพาทรัพย์นั้นไป หรือเพื่อให้พ้นจากการจับกุม มาสอบสวน หลังจากเมื่อช่วงบ่ายวันที่ 21 ก.ย 2562 ได้ก่อเหตุวิ่งราวทองรูปพรรณจาก “ร้านแม่หล่วน” อ.ศรีมหาโพธิ จ.ปราจีนบุรี ได้สร้อยข้อมือทองคำหนัก 2 บาท จำนวน 1 เส้น สร้อยคอทองคำหนัก 2 บาท จำนวน 1 เส้น คิดเป็นมูลค่า 9 หมื่นบาท ก่อนขับรถยนต์เก๋ง สีบรอนซ์ หลบหนี
