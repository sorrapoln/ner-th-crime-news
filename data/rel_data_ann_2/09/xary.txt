กรณี ร.ต.อ.ชัยปติญญา แสงปาน รอง.สว.สส.สภ.หนองปลิง หรือ ผู้กองเอก ถูกคนร้ายเมายาบ้าเกิดหลอนคลุ้มคลั่ง เอาปืนลูกซองยิงใส่ขณะเข้าจับกุม หลังคนร้ายได้ยิงใส่ภรรยาบาดเจ็บ และบุกไปยิงตาเจ้าของร้านชำตายคาที่ ก่อนที่ตำรวจชุดจับกุมจะยิงเข้าที่ขา ทำให้คนร้ายล้มลงและถูกจับกุมได้ ส่วน ร.ต.อ.ชัยปติญญา ถูกนำตัวส่งโรงพยาบาลสวรรค์ประชารักษ์ เมื่อช่วงบ่าย วันที่ 19 ม.ค.2565 ที่ผ่านมา และในเวลาต่อมาช่วงเย็นวันเดียวกัน พล.ต.ต.ระพีพงษ์ สุขไพบูลย์ ผบก.ภ.จว.นครสวรรค์ ข้าราชการตำรวจ และประชาชนจำนวนมาก เข้าบริจาคโลหิต ณ สถานบริจาคสภากาชาดไทย ตำบลปากน้ำโพ อำเภอเมือง จังหวัดนครสวรรค์ เพื่อนำโลหิตทั้งหมดไปช่วยยื้อชีวิตผู้กองเอก ที่กำลังเข้ารับการผ่าตัด
