เมื่อเวลาประมาณ 08.30 น. วันที่ 13 ส.ค.64 ร.ต.อ.วันต์ แซ่ตั้ง ร้อยเวร (สอบสวน) สภ.ประโคนชัย จ.บุรีรัมย์ ได้รับแจ้งเหตุเจ้าหน้าที่ตำรวจวิสามัญคนร้ายคดียาเสพติด เสียชีวิตคาที่บริเวณกลางทุ่งนา ริมถนนสายแสลงโทน-ตะโกรี บ้านแสลงโทน หมู่ 3 ต.แสลงโทน อ.ประโคนชัย จึงพร้อมด้วย พ.ต.อ.เจตน์สฤษฎิ์ แพ่งศรีสาร ผกก.สภ.ประโคนชัย แพทย์เวร รพ.ประโคนชัย ตำรวจพิสูจน์หลักฐานจังหวัดบุรีรัมย์ อัยการจังหวัด และหน่วยกู้ภัยสยามบุรีรัมย์(จุดประโคนชัย) ร่วมตรวจสอบที่เกิดเหตุ พบร่างของนายทวีชัย สองสี หรือเลียว อายุ 24 ปี ชาวบ้านโคกงิ้ว ต.โคกม้า อ.ประโคนชัย จ.บุรีรัมย์ นอนหงายเสียชีวิตอยู่กลางทุ่งนาในสภาพศพสวมเสื้อยืดสีขาว นุ่งกางเกงยีนส์ขายาว ตรวจสอบตามร่างมีร่องรอยถูกยิงเข้าที่ลำตัว 1 นัด ตรวจสอบภายในกระเป๋ากางเกงด้านขวาพบกระสุนปืนลูกซองจำนวน 2 นัด และข้างตัวผู้ตายพบปืนลูกซองพกสั้นตกอยู่ 1 กระบอก นอกจากนี้อีกฝั่งของถนน พบรถยนต์ของแก๊งค้ายาจอดอยู่ปากทางเข้าป่า 2 คัน ตรวจค้นภายในรถพบอาวุธปืนลูกซองพกสั้นซุกซ่อนอยู่ 1 กระบอก และตำรวจยังได้จับกุมผู้ต้องหาที่มาด้วยกันกับผู้เสียชีวิตได้อีก 3 คน เป็นชายวัยรุ่นอายุระหว่าง 20-25 ปี 2 คน และเยาวชนหญิงอายุประมาณ 17 ปี อีก 1 คน นอกจากนี้ยังมีผู้ต้องหาเป็นชายอีก 2 คน วิ่งหลบหนีไปได้ ซึ่งทั้งหมดได้มาเก็บเอายาบ้า ที่ได้มีการติดต่อสั่งซื้อไว้แล้วก่อนหน้านี้ และมีการนำมาวางไว้ให้ในบริเวณป่าดังกล่าว พบเป็นของกลางซุกซ่อนอยู่ในถุงปุ๋ยสีขาวรวม 4 มัด หรือจำนวน 8,000 เม็ด และสารไอซ์อีก 1 ก้อนใหญ่ ขนาดประมาณ 2 ขีด จึงนำตัวไปทำการสอบสวนเพิ่มเติมที่ สภ.ประโคนชัย และดำเนินคดีตามกฎหมาย
