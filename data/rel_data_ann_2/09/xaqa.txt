เมื่อวันที่ 20 ม.ค. นายพงศ์ศิริ ชื่นบาน ผอ.ส่วนตรวจสอบทรัพย์สิน ปปส. ภาค 4 นายอำนาจ แย้มศิริ รอง ผวจ.เพชรบูรณ์ และ พ.ต.อ.จีระพัฒน์ พฤฒิกุล ผกก.3 ปส. 2 พร้อมกำลังเจ้าหน้าที่ตำรวจปราบปรามยาเสพติด เจ้าหน้าที่ตำรวจภูธรจังหวัดเพชรบูรณ์ และเจ้าหน้าที่ฝ่ายปกครอง สนธิกำลังทำการยึดทรัพย์ “บิ๊กโซ่” หรือ นายปัณณธร อุดศรี ผู้ต้องหาค้ายาเสพติดรายใหญ่ในพื้นที่ จ.เพชรบูรณ์ เครือข่ายยาบ้ารายใหญ่ คุมพื้นที่ 5 จังหวัด โดยทำการตรวจยึดที่ดินพื้นที่ อ.หล่มสัก 3 งาน 20 ตารางวาง และรถยนต์ 1 คัน ส่วนทรัพย์สินอื่นๆ กำลังทำการตรวจสอบ สืบเนื่องจาก เมื่อวันที่ 1 ส.ค.2563 เจ้าหน้าที่ตำรวจกองกำกับการ 3 บก.ปส. 2 บช.ปส ร่วมกับ ศวข.อธ. จับกุมผู้ต้องหา 2 ราย พร้อมของกลางยาไอซ์ 860 กิโลกรัม ต่อมาสอบสวนขยายผลนำไปสู่การออกหมายจับผู้สั่งการในคดีดังกล่าวคือ นายปัณณธร หรือชื่อในวงการ “บิ๊กโซ่” อายุ 44 ปี ชาว อ.หล่มสัก จ.เพชรบูรณ์ ต่อมาวันที่ 8 มิ.ย.2564 เจ้าหน้าที่ตำรวจ บก.ปส.2 จับกุมผู้ต้องหาอีก 3 คน พร้อมยาบ้า 352,000 เม็ด ใน ต.ทรายขาว อ.วังสะพุง จ.เลย สืบสวนทราบว่าผู้สั่งการคดีดังกล่าวมีความเชื่อมโยงกับคดียาไอซ์ 860 กิโลกรัม เมื่อวันที่ 1 ส.ค.63 ก่อนหน้านี้ และยังจับกุมยาเสพติดรายใหญ่ได้อย่างต่อเนื่องที่มีความเชื่อมโยงอีกหลายคดี ทั้งน้องชายและภรรยา บิ๊กโซ่ นอกจากนี้ยังพบข้อมูลว่า เครือข่ายมีความเชื่อมโยงการลักลอบลำเลียงยาเสพติดลงพื้นที่ภาคใต้ และกลุ่มนักค้ายาเสพติดรายใหญ่ในพื้นที่ จ.ระยอง จนนำไปสู่ปฏิบัติการสืบสวนจับกุมกลุ่มนักค้ายาเสพติด และยึดทรัพย์สินที่ได้มาจากการค้ายาเสพติด โดยปฏิบัติการในพื้นที่ จ.เพชรบูรณ์ ชัยภูมิ นครราชสีมา สระบุรี และระยอง รวม 16 เป้าหมาย คาดว่าจะทำการยึดอายัดทรัพย์สินที่ได้จากการค้ายาเสพติด ประมาณ 15 ล้านบาท
