เมื่อเวลา 13.30 น.วันที่ 8 ก.ค. ที่สถานีตำรวจภูธรตำบลสลุย อ.ท่าแซะ จ.ชุมพร พล.ต.ต.ถาวร แสงฤทธิ์ ผบก.ภ.จว.ชุมพร พร้อมเจ้าหน้าที่ได้ควบคุมตัว นายพรหมทัต นุ่มนิ่ม อายุ 24 ปี ผู้ต้องหาคดีลักทรัพย์ในเวลากลางคืน สืบเนื่องจากเมื่อวันที่ 7 ก.ค.64 เวลา 14.43 น.นายบุญนำ ณรงค์น้อย กำนันตำบลท่าข้ามได้รับแจ้งจากพลเมืองดีว่า พบอาวุธสงครามฝังดินอยู่ท้ายสวน ของบ้านเลขที่ 15 หมู่ 13 ต.ท่าข้าม อ.ท่าแซะ จ.ชุมพร จึงประสานพ.ต.ท.มธกร ฤทธิ์เนื่อง รอง ผกก.(สอบสวน)สภ.ท่าแซะ พร้อมเจ้าหน้าที่ชุด EOD เข้าตรวจสอบ ที่เกิดเหตุเป็นสวนปาล์มน้ำมันมีร่องรอยการขุดดินเป็นหลุมไม่ลึกมากนัก 2 หลุมติดกัน โดยหลุมแรกฝังอาวุธสงครามบางส่วนโผล่ออกมาให้เห็น ตรวจสอบพบเป็นปืนสงคราม 1 .ปืนกลเอ็ม 60 จำนวน 2 กระบอก เครื่องยิงจรวดอาร์พีจี 1 กระบอก ส่วนอีกหลุมเป็นกระสุนปืนเล็กยาว ขนาด 7.62 มม. จำนวน 4 ลัง 4.กระสุนปืนเล็กยาว ขนาด 5.56 มม.จำนวน 1 ลัง 5.ซองบรรจุกระสุนปืน จำนวน 77 ซอง จึงได้ตรวจยึดไว้เป็นหลักฐาน จากการตรวจสอบอาวุธปืนดังกล่าวเป็นของทางราชการระบุสังกัดกองร้อยตชด.414 (บ้านยายไท) ต.สลุย อ.ท่าแซะ จ.ชุมพร เมื่อเจ้าหน้าที่ตำรวจประสานไป ได้มีเจ้าหน้าที่ตชด.มาตรวจสอบยืนยันว่า เป็นอาวุธปืนสงครามที่ถูกคนร้ายขโมย ไปจากคลังอาวุธของคืนวันที่ 6 ก.ค.ที่ผ่านมาและอยู่ระหว่างติดตามจับกุมคนร้าย กระทั่งเมื่อกลางดึกของวันนี้ เจ้าหน้าที่ชุด ตชด 414 สามารถติดตามจับกุมคนร้ายได้คือ นายพรหมทัต ได้ขณะนอนในขนำภายในสวนปาล์มน้ำมัน ใกล้จุดเกิดเหตุที่นำอาวุธปืนสงครามไปฝังดินซ่อนไว้พร้อมจยย.ซูซูกิ สแมช สีเทา ไม่ติดแผ่นป้ายทะเบียน และรถเข็น 2 ล้อ ฆ้อนปอน 1 อัน ที่ใช้กระทำความผิด
