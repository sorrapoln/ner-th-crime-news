วันนี้( 3 พ.ค.) ที่บริเวณหน้าป้ายศาลอาญาถ.รัชดาภิเษก เจ้าหน้าที่สำนักงานเขตจตุจักร พร้อมด้วย เจ้าหน้าที่ของศาลอาญา และจิตอาสาจำนวนกว่า 100 คน ได้เข้าทำความสะอาดบริเวณภายในและภายนอก ศาลอาญาที่กลุ่มผู้ชุมนุมรีเดม ได้ทำลายสิ่งของขว้างปาและสาดสี รวมทั้งยิงหัวน็อต ลูกเหล็กลูกแก้ว ลูกหิน ใส่บริเวณกระจกทางเข้าศาลอาญา มีร่องรอย 7-8 รู โดยในช่วงที่ทำความสะอาดมีคราบสีน้ำมัน คราบไข่ไก่ และมะเขือเทศ ปะปน และมีกลิ่นคาวคละคลุ้ง ซึ่งในการทำความสะอาดครั้งนี้ เจ้าหน้าที่ใช้วิธีการการฉีดน้ำล้างทำความสะอาด และนำทรายมาถมตรงจุดที่มีคราบน้ำมัน นอกจากนี้บริเวณป้ายศาลอาญา ริมถนนรัชดาภิเษก ได้รับความเสียหายด้วยการถูกสาดสี เจ้าหน้าที่ทำการระดมล้างทำความสะอาด และตัวสัญลักษณ์พญาครุฑ หัก โค้ง งอ ขณะนี้อยู่ระหว่างการประเมินความเสียหาย นอกจากนี้ยังมีกล้องวงจรปิดของกรุงเทพมหานครได้รับความเสียหายอีกด้วย
