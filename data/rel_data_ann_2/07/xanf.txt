จากกรณีเหตุการณ์อุกอาจที่ นายมานพ อายุ 41 ปี คนร้ายเสพยาเสพติดคลั่ง ใช้อาวุธปืนลูกซองยาวทำร้ายเมียบาดเจ็บ และยิงเจ้าของร้านขายของชำในละแวกบ้านใกล้เคียงจนเสียชีวิต แล้วยังคลุ้มคลั่งใช้ปืนกระบอกเดียวกันยิงต่อสู้กับตำรวจ จนทำให้ ร.ต.อ.ชัยปติญญา แสงปาน หรือ ผู้กองเอก รอง สว.สส.สภ.หนองปลิง ที่นำกำลังเจ้าหน้าที่มาปฏิบัติการสกัดจับกุมคนร้าย ได้รับบาดเจ็บสาหัสก่อนจะเสียชีวิตในเวลาต่อมา ซึ่งจะมีการทำพิธีตั้งแถวรับน้ำหลวงอาบศพในเวลา 15.00 น. ของวันนี้ ตามที่ได้มีการเสนอข่าวไปแล้วนั้น เวลา 11.00 น. วันที่ 20 มกราคม 2565 ผู้สื่อข่าวได้เดินทางไปที่ร้านขายของชำ พื้นที่หมู่ 3 ต.กลางแดด อ.เมือง จ.นครสวรรค์ ของ นายบุญเลิศ อายุ 72 ปี ที่ถูกนายมานพใช้อาวุธปืนยิงจนเสียชีวิต พบ นายวิโรจน์ แสนเสนาะ เพื่อนของผู้ตาย และเป็นอาสาสมัครตำรวจของ สภ.หนองปลิง ได้นำพาเข้าไปดูจุดที่เกิดเหตุ พร้อมกับชี้ร่องรอยกระสุนปืนของคนร้าย ที่ยิงกระจัดกระจายโดนกำแพงไปทั่วร้านค้า โดยทราบว่า นายมานพได้ใช้อาวุธปืนลูกซองยาวยิงนายบุญเลิศ ถึง 2 นัด เม็ดกระสุนพุ่งเข้าเจาะที่ศีรษะ และทั่วลำตัวจนเสียชีวิตทันทีในที่เกิดเหตุ
