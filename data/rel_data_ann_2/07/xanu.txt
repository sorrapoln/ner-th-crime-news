ผู้สื่อข่าวรายงานว่า วันนี้ (22 ส.ค.) เมื่อเวลา 15.00 น. ตำรวจ สน.หัวหมาก รับแจ้งมีชายตกจากทางพิเศษศรีรัช ลงมาเสียชีวิต บนถนนพระราม 9 มุ่งหน้ามอเตอร์เวย์ แขวงและเขตสวนหลวง กทม. ที่เกิดเหตุพบศพบริเวณทางเท้าริมถนนพระราม 9 ทราบชื่อผู้เสียชีวิตคือ นายสุนทร อายุ 41 ปี ถูกรถชนตกลงมาจากทางพิเศษ ร่างกระแทกพื้นเสียชีวิตอนาถ ในสภาพนอนหงายสวมเสื้อยืดแขนสั้นสีม่วง กางเกงขาสามส่วนสีเทา มีกระเป๋าคาดอกสีเขียวขี้ม้าติดอยู่กับผู้ตาย 1 ใบ ภายในมียาบ้า 1 มัดใหญ่ คาดว่ามีจำนวนกว่า 2,000 เม็ด และไอซ์บรรจุถุงซิบล็อกขนาดเล็ก 2 ถุง จึงตรวจยึดไว้เป็นหลักฐาน จากการสอบสวน เจ้าหน้าที่กู้ภัยการทางพิเศษแห่งประเทศไทย ซึ่งลงมาช่วยอำนวยการจราจร ให้ข้อมูลว่า ก่อนเกิดเหตุผู้ตายขับรถเก๋งฮอนด้า รุ่นซิตี้ สีขาว หมายเลขทะเบียน 4576 กรุงเทพมหานคร มาจากทางฝั่งพระราม 9 มุ่งหน้าไปทางมอเตอร์เวย์ แล้วกล้องวงจรปิดก็พบภาพว่าจู่ๆ ผู้ตายก็จอดรถลงมาสำรวจอะไรบางอย่างคล้ายว่ารถน่าจะมีปัญหา ทันใดนั้นมีรถเก๋งฮอนด้า รุ่นแอคคอร์ด สีดำ หมายเลขทะเบียน 3102 กรุงเทพมหานคร ซึ่งมี นายธีรวิทย์ อายุ 32 ปี เป็นคนขับ ขับมาพุ่งชนท้ายจนร่างผู้ตายตกลงมาจากบนทางพิเศษ ส่วนนายธีรวิทย์ คู่กรณี หัวแตก บาดเจ็บที่ขา เบื้องต้น นำส่ง รพ.สมิติเวช ศรีนครินทร์ให้แพทย์รักษาอย่างเร่งด่วน
