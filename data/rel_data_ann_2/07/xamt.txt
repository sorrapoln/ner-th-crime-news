เมื่อเวลา 03.20 น. วันที่ 24 มิถุนายน 2564 พ.ต.ต.สวัสดิ์ คงแก้ว สารวัตรสอบสวน สภ.ประตูน้ำจุฬาลงกรณ์ จังหวัดปทุมธานี ได้รับแจ้งเหตุคนร้ายบุกยิงผู้ป่วยโควิดเสียชีวิต ภายในโรงพยาบาลสนาม สถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนี ถนนพหลโยธินขาเข้า ต.ประชาธิปัตย์ อ.ธัญบุรี จ.ปทุมธานี หลังรับแจ้งจึงรุดไปตรวจสอบที่เกิดเหตุ พร้อมด้วย พ.ต.อ.อภิชาติ ทองแพ ผกก.สภ.ประตูน้ำจุฬาลงกรณ์ เจ้าหน้าที่ชุดสืบสวน สภ.ประตูน้ำจุฬาลงกรณ์ อาสาสมัครมูลนิธิร่วมกตัญญู ที่เกิดเหตุเป็นอาคารของสถาบันบำบัดรักษาและฟื้นฟูผู้ติดยาเสพติดแห่งชาติบรมราชชนนีสูง 5 ชั้น โดยที่ชั้นที่ 1 ซึ่งเป็นจุดเกิดเหตุ เป็นหอผู้ป่วยโควิดส่วนขยาย กรมการแพทย์ (โรงพยาบาลสนาม) เป็นพื้นที่ควบคุมสูงสุดรักษาผู้ป่วยโควิด โดยที่บริเวณหน้าห้องน้ำ พบผู้เสียชีวิตชาย 1 ราย ทราบชื่อคือ นายสุขสันต์ (ขอสงวนนามสกุล) อายุ 54 ปี เป็นผู้ป่วยโควิด-19 ที่เข้ารับการรักษาอาการป่วย ถูกอาวุธปืนยิงเข้าตามร่างกายทำให้เสียชีวิต
