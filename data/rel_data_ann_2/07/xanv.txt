นายวรรณะ สุขันชี อายุ 41 ปี ผู้ต้องหาตามหมายจับศาลจังหวัดสุพรรณบุรี ถูกตำรวจกองปราบปราม จับกุมได้ที่หน้าอู่ซ่อมรถใน ซ.เสรีไทย 36 เขตคันนายาว กรุงเทพฯ หลังหนีคดีนานกว่า 8 ปี โดยเมื่อวันที่ 5 มิถุนายน 2555 นายวรรณะ ได้เข้าไปทวงเงินจากนายเก่ง ที่ได้ยืมไป โดยนายวรรณะ ได้พกปืนลูกซองติดตัวไปด้วย ขณะนั่งดื่มกินกัน เมื่อเห็นสบโอกาสนายวรรณะได้ทวงถามแล้วโชว์ปืนเหมือนจะข่มขู่ ซึ่งจังหวะนั้นนายเก่งคิดว่า นายวรรณะ จะใช้ปืนยิง จึงเกิดการแย่งปืนกันและปืนลั่นใส่นายเก่งจนเสียชีวิต ส่วนนายวรรณะ ได้หลบหนีไป ทางพ่อแม่ผู้ตายได้มาแจ้งความร้องทุกข์ที่ สภ.เมืองสุพรรณบุรี และพนักงานสอบสวนได้รวบรวมพยานหลักฐานและขออนุมัติหมายจับผู้ต้องหา จนกระทั่งตามจับกุมได้ ผู้ต้องหาให้การรับสารภาพตลอดข้อกล่าวหา อ้างว่าวันเกิดเหตุคิดว่าแค่จะไปทวงเงิน ส่วนอาวุธปืนลูกซองแค่พกไปขู่ ไม่คิดว่าผู้ตายจะแย่งปืน จึงเกิดเหตุขึ้น
