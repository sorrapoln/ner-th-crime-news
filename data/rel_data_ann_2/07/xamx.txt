วันนี้ (21 ม.ค.) พล.ต.ต.ปิยะพันธ์ ปิงเมือง เลขาธิการคณะกรรมการป้องกันและปราบปรามการฟอกเงิน (เลขาธิการ ปปง.) กล่าวว่า ขณะนี้มีกลุ่มมิจฉาชีพในรูปแบบแก๊งคอลเซ็นเตอร์ได้โทรศัพท์ไปหลอกลวงผู้เสียหาย โดยแอบอ้างตัวเองว่าเป็นเจ้าหน้าที่บริษัทขนส่งสินค้าหรือเจ้าหน้าที่ของรัฐ เช่น ตำรวจ สำนักงาน ปปง. กรมสอบสวนคดีพิเศษ (ดีเอสไอ) ศาล อัยการ เป็นต้น หลอกผู้เสียหายให้หลงเชื่อว่าทำผิดกฎหมาย หรือหลอกให้เหยื่อหลงเชื่อทำนองว่าส่งของผิดกฎหมาย ติดค้างอยู่ด่านศุลกากร ก่อนออกอุบายให้โอนเงินให้เจ้าหน้าที่ตรวจสอบเพื่อแสดงความบริสุทธิ์ใจ โดยอ้างว่าหากส่งให้ตรวจสอบแล้วไม่มีความผิดจะโอนเงินคืนให้ พล.ต.ต.ปิยะพันธ์ กล่าวอีกว่า กลุ่มมิจฉาชีพมักกระทำการเป็นกระบวนการ มีการปลอมแปลงเอกสารซึ่งอ้างว่าเป็นคำสั่งคณะกรรมการธุรกรรม เรื่อง การส่งทรัพย์สินเข้าตรวจสอบที่สำนักงานป้องกันและปราบปรามการฟอกเงิน มีการใช้ตราสัญลักษณ์ (โลโก้) ของสำนักงาน ปปง. และปลอมลายมือชื่อบนเอกสารดังกล่าว เพื่อสร้างความน่าเชื่อถือ จากนั้นขณะที่คุยกับผู้เสียหาย จะแสดงทีท่าว่ามีการโอนสายให้คุยกับเจ้าหน้าที่หน่วยงานบังคับใช้กฎหมายเพื่อสร้างความหวาดกลัวให้ผู้เสียหาย และเมื่อผู้เสียหายโอนเงินให้ จะติดต่อไม่ได้อีกเลย
