มื่อวานนี้ (20 ก.ย.2561) ตำรวจภูธรเมืองสุพรรณบุรี เข้าตรวจสอบบริษัท ชยุตา 9999 จำกัด ใน ต.โพธิ์พระยา อ.เมืองสุพรรณบุรี จ.สุพรรณบุรี หลังได้รับแจ้งเหตุฆาตกรรมในบริเวณดังกล่าว สำหรับที่เกิดเหตุเป็นบริษัทรับเหมาก่อสร้าง ตั้งอยู่ในพื้นที่กว่า 3 ไร่ ด้านข้างเป็นห้องแถวบ้านพักคนงาน ด้านในสุดติดแม่น้ำสุพรรณบุรี มีบ้านไม้ทรงไทย ซึ่งภายในห้องนอนพบศพนายณัฐปพนวิช วงค์ธนจีรนาถ อายุ 49 ปี เจ้าของบ้าน โดยพบบาดแผลถูกแทงหลายแห่งและพบร่องรอยการรื้อค้นทรัพย์สิน จากสอบสวนนายรณัฐ สุนทรวิภาต ลูกบุญธรรมของผู้ตาย ซึ่งเป็นผู้พบศพ ให้การว่าไม่เห็นพ่อออกจากห้องนอนจึงเดินไปปลุก แต่พบประตูห้องล็อกด้วยแม่กุญแจจากด้านนอก จึงไปตามพี่สาวของผู้ตาย นำกุญแจสำรองมาไขเข้าไปดูก็พบว่านายณัฐปพนวิช เสียชีวิตแล้ว ด้านนางณัฐณิชาภรณ์ วงค์ธนจีรนาถ พี่สาวผู้ตาย เปิดเผยว่า เมื่อช่วงค่ำวันที่ 19 ก.ย. น้องชายพาคนงานชาวเมียนมา มา 3 คน โดยมีนายโซ คนชาวเมียนมา อายุประมาณ 22 ปี ที่เพิ่งมาทำงานได้เพียงวันเดียว ขอเข้าไปพักที่บ้านของน้องชาย กระทั่งเช้าวันที่ 20 ก.ย. ก็พบว่าน้องชายเสียชีวิต จากการตรวจสอบสิ่งของมีค่าพบว่าหายไปหลายรายการ เช่น สร้อยคอทองคำหนัก 5 บาท พร้อมพระเลี่ยมทอง 3 องค์ สร้อยข้อมือทองคำหนัก 3 บาท แหวนเพชร 2 วง นาฬิกาหรู รวมถึงเงินสดอีกประมาณ 20,000 บาท และปืนพก 1 กระบอก คิดเป็นมูลค่าหลายแสนบาท พ.ต.อ.อภิชิต สุรพินิจ รองผู้บังคับการตำรวจภูธรจังหวัดสุพรรณบุรี เปิดเผยว่า ฆาตกรลงมืออย่างเหี้ยมโหด ทั้งทุบหัวและใช้ของแหลมแทง ขณะนี้ได้รวบรวมพยานหลักฐานทั้งหมด สอบพยานแวดล้อม รวมถึงเช็กกล้องวงจรปิดภายในบ้านและบริเวณทางเข้าบริษัท สันนิษฐานเบื้องต้นว่าผู้ก่อเหตุอาจจะเป็นนายโซ แรงงานเมียนมาที่เพิ่งเข้ามาทำงานได้เพียงวันเดียว เบื้องต้น สอบปากคำเพื่อนแรงงานด้วยกันทราบว่า นายโซมาจาก อ.สังขละบุรี จ.กาญจนบุรี มาทำงานในบริษัทผู้ตายจากการชักชวนของชาวเมียนมาที่รู้จักกัน ผู้ตายเพิ่งไปรับมาเมื่อวานนี้ ขณะนี้ได้ให้ชุดสืบสวนลงพื้นที่เพื่อติดตามตัวนายโซ ส่วนสาเหตุสังหารน่าจะมาจากการฆ่าชิงทรัพย์ เนื่องจากผู้ตายใส่เครื่องประดับและสิ่งของมีค่าติดตัวมาก จึงอาศัยช่วงดึกที่ญาติผู้ตายและคนงานเข้านอนหมดแล้ว ลงมือฆ่าชิงทรัพย์แล้วหลบหนีไป สำหรับนายณัฐปพนวิช วงค์ธนจีรนาถ หรือ "เสี่ยเล็ก อรดา" มีอาชีพรับเหมาก่อสร้าง เคยทำธุรกิจอสังหาริมทรัพย์มาก่อน ปัจจุบันรับเหมาก่อสร้างตึกแถวและหมู่บ้านหลายแห่ง พร้อมทำธุรกิจสวนเกษตรอินทรีย์และสวนมะม่วง
