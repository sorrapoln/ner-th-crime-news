วันที่ 3 ก.ย. 2562 ผู้สื่อข่าวรายงานว่า พันตำรวจโทถาวร บุญทอง สารวัตรสอบสวน สภ.ควนมีด จ.สงขลา เข้าตรวจสอบ บริเวณบ้านเลขที่ 25/1 หมู่ 3 ต.นาทับ อ.จะนะ จ.สงขลา หลังเกิดเหตุลูก ซึ่งมีอาการป่วยทางจิตแทงพ่อของตัวเองเสียชีวิต โดยเจ้าหน้าที่ได้ยึดอาวุธมีดยาวประมาณ 6 นิ้วไว้เป็นหลักฐาน สำหรับเหตุการณ์ดังกล่าวเกิดขึ้น เมื่อเวลาประมาณ 16.15 น. ของวันที่ (2 ก.ย.62) นายสัญญา อายุ 34 ปี ได้ใช้อาวุธมีดแทง นายมูฮัมหมัด อายุ 64 ปี พ่อบังเกิดเกล้าของตัวเอง ที่บริเวณหน้าบ้านพักจนได้รับบาดเจ็บสาหัสและเสียชีวิตในเวลาต่อมา โดยพบว่าถูกแทงเข้าที่บริเวณหน้าอก 7 แผล โดยเฉพาะแผลที่ลึกสุดคือใต้ราวนมซ้าย ส่วนนายสัญญาก็บาดเจ็บศีรษะแตกจากการล้มกระแทกโต๊ะระหว่างที่มีการยื้อยุดกัน
