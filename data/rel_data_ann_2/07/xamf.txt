ตำรวจจับเจ้าหน้าที่โรงงานอุตสาหกรรม และทหารอากาศ 2 นาย ที่ก่อเหตุร่วมกันฆ่าแกนนำต่อต้านบ่อขยะกากอุตสาหกรรมในพื้นที่อำเภอพนมสารคาม จังหวัดฉะเชิงเทรา หลังแกะรอยคดีนี้ได้จากกล้องวงจรปิด ตำรวจสืบสวนภูธรภาค2 และตำรวจภูธรจังหวัดฉะเชิงเทรา จับนายภูธร กวีพันธ์ เจ้าหน้าที่กรมโรงงานอุตสาหกรรม ในฐานะเจ้าของบริษัท ฟิวชั่น ดิเวลลอปเมนท์จำกัด พ.อ.อ.ยุทธนัย นาแจ้ง และ พ.อ.อ.เอกอนุ บุญเพ็ง หลังก่อเหตุยิงนายประจบ เนาวโอภาส ผู้ใหญ่บ้านในพื้นที่จังหวัดฉะเชิงเทรา และเป็นแกนนำต่อต้านบ่อขยะกากอุตสาหกรรม คดีนี้ตำรวจแกะรอยจากกล้องวงจรปิด ซึ่งพบพบรถยนต์ต้องสงสัยขับผ่านและจอดใกล้ที่เกิดเหตุ ตรวจสอบพบว่าเป็นรถที่ถูกใช้ในการก่อเหตุยิงนายประจบ แต่ถูกสวมป้ายทะเบียนปลอม พร้อมกันนี้ตำรวจยังยึดของกลาง ปืนขนาด 11 มิลลิเมตร 1 กระบอก พร้อมซองกระสุนปืน และเครื่องกระสุน ขนาด 11 มิลลิเมตร 22 นัด ปืนลูกซองยาว 1 กระบอก พร้อมเครื่องกระสุน ซึ่ง พ.อ.อ.อนุ สารภาพว่าเป็นมือปืนและร่วมก่อเหตุจริง โดยมีนายภูธรเป็นผู้ว่าจ้าง และ พ.อ.อ.เอกยุทธนัย ทำหน้าที่ขับรถ แต่ทั้งนายภูธรและ พ.อ.อ.ยุทธนัย ยังให้การปฏิเสธ เบื้องต้นตำรวจแจ้งข้อหาทหารอากาศทั้ง 2 นาย ฐานร่วมกันฆ่าผู้อื่นโดยใช้อาวุธปืนยิง โดยไตร่ตรองไว้ก่อน มีอาวุธปืน และเครื่องกระสุนปืนไว้ในครอบครอง พาอาวุธปืนติดตัวไปในที่สาธารณะโดยไม่ได้รับอนุญาต ส่วนนายภูธร ถูกแจ้งข้อหาเป็นผู้ใช้จ้างวานหรือสนับสนุนให้ร่วมกันฆ่าผู้อื่น โดยใช้อาวุธปืนโดยไตร่ตรองไว้ก่อน มีอาวุธปืนและเครื่องกระสุนปืนโดนไม่ได้รับอนุญาต และขณะนี้ตำรวจอยู่ระหว่างติดตามตัวผู้ร่วมก่อเหตุอีก 1 คน ที่ยังหลบหนี เนื่องจากเป็นพยานที่รู้เหตุทุกขั้นตอน แต่ขอถอนตัวไม่ร่วมก่อเหตุ ด้านครอบครัวของผู้ใหญ่ประจบ และชาวบ้านมั่นใจว่า นายภูธรเป็นผู้จ้างวานฆ่าจริง เนื่องจากมีปัญหาฟ้องร้องกรณีการทิ้งขยะสารพิษในพื้นที่ และนายประจบเป็นแกนนำหลักในการต่อต้าน ซึ่ง คดีนี้เกิดขึ้นวันที่ 25 กุมภาพันธ์ โดยนายประจบถูกยิงขณะนำรถยนต์ไปซ่อที่อู่รถ ในพื้นที่อำเภอพนมสารคาม
