เมื่อเวลา 09.00 น.วันที่ 19 ต.ค.64 ที่ห้องเช่าแห่งหนึ่ง ต.ไทรใหญ่ อ.ไทรน้อย จ.นนทบุรี นางสมจิตร แก้วกระบินอายุ 59 ปีและน.ส.มนัตนันต์ เนียมชมพู อายุ 17 ปี แม่และลูกสาวของน.ส.ดรุณี แก้วกระบิน ที่ถูกคนร้ายฆ่าปาดคอเสียชีวิตภายในห้องพัก ได้นิมนต์พระสงฆ์วัดมฤคทายวัน มาทำพิธีเชิญดวงวิญญาณออกจากห้องพักไปที่วัดเพื่อทำพิธีทางศาสนา ขณะที่เมื่อกลางดึกคืนที่ผ่านมาเจ้าหน้าที่ตำรวจชุดสืบสวนสภ.ไทรน้อย ได้ร่วมกันจับกุมตัวนายอมรเทพ หรือน๊อต สว่างดาว อายุ 24 ปี สาวประเภท 2 หลังก่อเหตุฆ่าชิงทรัพย์น.ส.ดรุณี ก่อนจะขับรถจยย.ของผู้ตายหลบหนีไปที่บ้านแฟนหนุ่มในจ.ลพบุรีจนมาถูกจับกุมตัว ด้านน.ส.มนัตนันต์ ลูกสาวผู้เสียชีวิตกล่าวว่ารู้สึกดีใจที่เจ้าหน้าที่ตำรวจสามารถจับกุมคนร้ายที่ก่อเหตุได้แล้ว ซึ่งตนอยากให้คนร้ายถูกตัดสินประหารชีวิตให้ตายตกไปตามกัน เพราะโกรธมากที่มาทำกับแม่ตนขนาดนี้ ซึ่งตนก็รู้จักกับคนร้ายเป็นอย่างดีเพราะเป็นเพื่อนของแม่และแม่เป็นคนแนะนำให้ตนรู้จัก ซึ่งเมื่อคืนนี้ตนรู้สึกว่าแม่มาที่บ้านเพราะขณะที่ตนเข้านอนรู้สึกเหมือนแม่มานอนกอด ขณะที่นางสมจิตร แม่ผู้ตาย กล่าวว่าอยากให้ตำรวจพาคนร้ายที่ก่อเหตุมาขอขมาศพลูกสาวที่วัด ส่วนเรื่องคดีตนอยากให้ดำเนินคดีถึงโทษประหารชีวิตเพราะทำทารุณกับลูกสาวซึ่งเป็นเพื่อนสนิทได้ขนาดนี้ ถ้าอยากได้เงินได้ทองก็เอาไปไม่น่าจะต้องถึงขั้นฆ่ากันเลย
