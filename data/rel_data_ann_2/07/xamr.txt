เมื่อเวลา 06.30 น. วันที่ 24 ก.ย.2564 ร.ต.อ.ธีรทัศน์ ธรรมรัตน์ รองสารวัตร(สอบสวน) สภ.รัษฏา รับแจ้งเหตุฆ่ากันเสียชีวิตที่หน้าบ้านหลังหนึ่ง ต.หนองปรือ อ.รัษฎา จ.ตรัง หลังรับแจ้งจึงรุดไปตรวจสอบพร้อม พ.ต.อ.ปรีดี นาคช่วย ผกก.สภ.รัษฎา ชุดสืบสวน สภ.รัษฎา เจ้าหน้าที่พิสูจน์หลักฐาน ภ.จว.ตรัง และหน่วยกู้ภัยสว่างภักดี อ.รัษฎา ที่เกิดเหตุบริเวณหน้าบ้านปูนชั้นเดียว พบศพ นายสมพงศ์ (ขอสงวนนามสกุล) อายุ 46 ปี สภาพมีบาดแผลถูกจ่อยิงด้วยอาวุธปืนลูกซองสั้นไทยประดิษฐ์ กระสุนเจาะเข้ากลางหน้าอก เป็นแผลพรุน นอนเสียชีวิต ส่วนผู้ก่อเหตุเป็นพี่ชายคนโตของผู้ตาย ทราบชื่อคือ นายสมพร (ขอสงวนนามสกุล) อายุ 51 ปี อาชีพทำสวน ซึ่งเป็นเจ้าของบ้านหลังเกิดเหตุ จากการสอบถาม นางสุภาวดี (ขอสงวนนามสกุล) อายุ 53 ปี พี่สาวของผู้ตาย กล่าวว่า เมื่อช่วงเช้าที่ผ่านมา ผู้ตายได้ขับรถจักรยานยนต์ ยี่ห้อฮอนด้า เวฟ 100 ทะเบียน ขฉร938 นครศรีธรรมราช มาหาผู้ก่อเหตุซึ่งเป็นพี่ชายที่บ้านหลังดังกล่าว ขณะเกิดเหตุตนอยู่บ้านห่างจากจุดเกิดเหตุ 10 เมตร ซึ่งในละแวกดังกล่าวเป็นบ้านของเครือญาติกันทั้งสิ้น นางสุภาวดี กล่าวต่อว่า ได้ยิงเสียงทั้งสองคนทะเลาะกันอย่างรุนแรง บริเวณจุดเกิดเหตุ โดยผู้ตายลงจากรถเข้ามาถามผู้ก่อเหตุ ถึงสาเหตุว่าไปถีบทำลายเสาปูน จำนวน 4-5 เสา ที่ปักไว้เพื่อจะสร้างคอกเลี้ยงสุนัข จนล้มและพังเสียหาย เพราะอะไร ก่อนที่จะมีปากเสียงทะเลาะวิวาทกัน และเคลียร์ปัญหากันไม่ลงตัว ทำให้ผู้ก่อเหตุซึ่งอยู่ในอาการมึนเมาสุรา วิ่งปรี่เข้าไปในบ้าน ก่อนจะถืออาวุธปืนมาจ่อยิงน้องชายเข้า 1 นัดจนเสียชีวิตคาที่ และขับรถจักรยานยนต์หลบหนีไป นางสุภาวดี กล่าวอีกว่า หลังจากได้ยินเสียงปืนดังขึ้น ตนรีบขับรถจักรยานยนต์ออกมาดูร่างของน้องชาย ปรากฏว่านอนแน่นิ่งเสียชีวิตแล้ว ที่ผ่านมาผู้ตายเป็นคนดี ไม่เคยมีปัญหาหรือความขัดแย้งกับใครมาก่อน และไม่เคยมีปัญหากับผู้ก่อเหตุมาก่อนเช่นเดียวกัน ทั้ง ๆ ที่ก่อนหน้านี้ผู้ก่อเหตุยังคงยินดีให้ผู้ตายสร้างคอกสุนัขในบริเวณที่ดินของผู้ก่อเหตุ ด้าน น.ส.แสงเดือน (ขอสงวนนามสกุล) อายุ 26 ปี ลูกสาวผู้ก่อเหตุ กล่าวว่า ทั้งคู่ไม่เคยมีปัญหาอะไรอะไรอย่างอื่น มีแต่ปัญหาเรื่องที่พ่อไปพังเสารั้วของผู้ตายเท่านั้น ซึ่งเป็นปมปัญหา โดยก่อนเกิดเหตุพ่อยังคงมึนเมาสุรา ก่อนจะมาทะเลาะวิวาทกัน ซึ่งขณะนี้ยังไม่ทราบว่าพ่อหลบหนีไปที่ใด และที่ผ่านมาพ่อจะใช้อาวุธปืนยิงขึ้นฟ้าเป็นประจำ ซึ่งชาวบ้านรู้กันดี เบื้องต้นเจ้าหน้าที่ได้นำร่างผู้เสียชีวิตส่งไปยังโรงพยาบาลสงขลานครินทร์ (ม.อ.) อ.หาดใหญ่ จ.สงขลา เพื่อผ่าชันสูตรอย่างละเอียดอีกครั้ง ขณะที่ทางตำรวจได้ชุดชุดสืบสวนทั้งในและนอกเครื่องแบบ ไล่ติดตามตรวจสอบกล้องวงจรปิด เพื่อติดตามเส้นทางการหลบหนีของผู้ก่อเหตุ นำมาดำเนินคดีตามกฎหมายต่อไป
