(20 ม.ค.65) ภาพจากกล้องวงจรปิด เหตุการณ์คนร้ายบุกเดี่ยวปล้นร้านสะดวกซื้อแห่งหนึ่ง ซึ่งตั้งอยู่ข้างโรงเรียนสารสาสน์ บริเวณทางเข้าประตู 1 มหาวิทยาลัยเทคโนโลยีสุรนารี (มทส.) ต.หนองจะบก อ.เมือง จ.นครราชสีมา โดยเหตุเกิดขึ้นเมื่อช่วงเวลา 03.10 น. วันที่ 20 ม.ค.64 คนร้ายเป็นชายรูปร่างท้วม สวมกางเกงขายาว เสื้อคลุมสีดำคาดแดง และสวมหมวกกันน็อก เข้าไปในร้านสะดวกซื้อทำทีเหมือนกับจะซื้อของบางอย่าง ก่อนที่จะใช้จังหวะที่ไม่มีลูกค้า เดินไปหน้าเคาน์เตอร์ แล้วบีบแอลกอฮอล์ให้เปื้อนบริเวณหน้าเคาน์เตอร์ หลังจากนั้นได้นำไฟแช็คไปจุดไฟจนเกิดไฟลุกไหม้ ทำให้พนักงานหญิงในร้านที่อยู่หน้าเคาน์เตอร์ตกใจ และคนร้ายได้ใช้อาวุธปืนพกสั้น ข่มขู่พนักงานร้านให้รีบนำเงินใส่ในถุงผ้า พร้อมกับบุกเข้าไปในพื้นที่เคาน์เตอร์ หยิบเงินสด และสินค้าหลายชนิดใส่ในกระเป๋าผ้า พร้อมกับใช้อาวุธจี้พนักงานให้นำทรัพย์สินมีค่าให้ ก่อนที่จะเดินออกมาหน้าเคาน์เตอร์ แล้วจุดไฟเผาอีกรอบ ใช้เวลาก่อเหตุเกือบ 3 นาที ก่อนที่คนร้ายจะวิ่งหนีออกไปจากร้าน
