วันที่ 18 ก.ย.2564 ตำรวจสน.เพชรเกษมรับแจ้งเหตุหญิงคลั่งไล่แทงคนที่คอนโดมิเนียมแห่งหนึ่งในซอยเพชรเกษม 63 แขวงหลักสอง เขตบางแค เมื่อไปตรวจสอบที่ชั้น 9 ของอาคาร พบนางนุสรา (สงวนนามสกุล) อายุ 56 ปี ขังตัวเองอยู่ในห้อง เจ้าหน้าที่ใช้เวลาเกลี่ยกล่อม 1 ชั่วโมงไม่เป็นผล จึงงัดเข้าไปคุมตัวไว้ได้ พบมีดและคัตเตอร์เหน็บไว้ที่หลังของหญิงรายนี้ ผู้เสียหายรายหนึ่งเล่าว่า เมื่อวันที่ 16 ก.ย.ที่ผ่านมา ตนถูกหญิงคนนี้เอาคัตเตอร์ 2 เล่มแทงเข้าที่ต้นคอและแขน 2 จุด ตอนนั้นเป็นช่วงบ่ายขณะเดินขึ้นบันไดส่วนกลางแล้วแวะคุยกับแม่บ้านที่เช็ดกระจกหันหลังให้ประตู ก็ถูกพุ่งเข้าทำร้ายเลือดอาบ ต้องรีบหันหลังแล้วใช้กระเป๋าฟาด จนผู้ก่อเหตุวิ่งหลบหนีไป เมื่อไปรพ. พบว่าต้องเย็บแผลที่ต้นคอ 21 เข็ม และที่แขนอีก 7 เข็ม เมื่อวานหญิงรายนี้ก็เดินลงมาทิ้งขยะข้างล่างแล้วก็ด่าคนไปทั่ว พร้อมเอาไม้ไล่ตีชาวบ้าน ทั้งนี้หญิงคนดังกล่าวอยู่ตัวคนเดียว ชอบเรียกตัวเองว่า แม่ พักอยู่ชั้น 9 มีอาการทางจิต แล้วชอบพกมีดไว้ตลอดเวลา ทั้งนี้จากการสอบถามพบว่าผู้ก่อเหตุเพิ่งถูกส่งกลับมาจากต่างประเทศ และมาซื้อห้องเช่าที่คอนโดฯแห่งนี้ 2 ห้อง ส่วนครอบครัว ทราบจากลูกว่าได้หนีแม่ไปอยู่ต่างจังหวัดแล้ว เบื้องต้นตำรวจคุมตัวส่งสถาบันราชกัลยาเพื่อรักษาอาการทางจิตต่อไป
