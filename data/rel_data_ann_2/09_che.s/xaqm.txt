วานนี้ (6 ม.ค.2565) ร.ต.อ.สุขสันต์ คงจุ้ย รอง สว.(สอบสวน) สภ.เหนือคลอง จ.กระบี่ รับแจ้งมีเหตุยิงกันบาดเจ็บในพื้นที่ ต.โคกยาง อ.เหนือคลอง จ.กระบี่ จากการเข้าตรวจสอบพบว่าพ่อ คือนายฉัตรชัย สมดวง อายุ 40 ปี ใช้ปืนขนาด 9 มม. จ่อยิงศีรษะ น.ส.ดวงกมล ทองทิพย์ อายุ 40 ปี ภรรยา ขณะนี้อาการสาหัส ยังนอนไม่รู้สึกตัวอยู่ที่โรงพยาบาลกระบี่ ส่วนด.ช.ปัญญากร ลูกชายคนเล็ก อายุ 3 ขวบเสียชีวิต ก่อนยิงตัวเองตายภายในห้องนอนภายในบ้านพัก ลูกชายคนโต อายุ 12 ปี ให้ปากคำกับตำรวจว่า นอนดูทีวีในห้องโถง พ่อเข้าไปในห้องนอน มีแม่กับน้องอยู่ จากนั้นได้ยินเสียงปืนดังขึ้นหลายนัด จึงตกใจวิ่งไปบ้านญาติที่อยู่ใกล้กัน ญาติๆ รีบนำตัวน้องชายส่งโรงพยาบาล และแจ้งกู้ภัยนำตัวพ่อกับแม่ส่งโรงพยาบาลเช่นกัน ก่อนที่นายสมชัย จะเสียชีวิต ญาติของผู้เสียชีวิต กล่าวว่า ทั้งคู่มีอาชีพ เพราะพันธุ์ต้นกล้าปาล์มน้ำมันขาย ฐานะค่อนข้างดี และไม่มีเรื่องทะเลาะกันในครอบครัว แต่เชื่อว่าสาเหตุน่าจะเกิดจากนายฉัตรชัยเครียด เพราะอาการป่วยด้วยโรคประจำตัว ก่อนเกิดเหตุ 1 วัน นายฉัตรชัย กลับไปพักที่บ้านตัวเองใน ต.คลองพน ก่อนที่ น.ส.ดวงกมลจ ะไปรับกลับบ้าน และบอกว่าวันที่ 8 ม.ค.จะพาไปหาหมอที่โรงพยาบาลในจังหวัดตรัง แต่ก็มาเกิดเหตุขึ้น ขณะที่ตำรวจจะสอบปากคำพยานโดยละเอียดอีกครั้ง เพื่อหาสาเหตุที่ชัดเจน โดยวันนี้ (7 ม.ค.) ญาตินำศพนายฉัตรชัย และด.ช.ปัญญากร ลูกชาย มาประกอบพิธีทางศาสนา ที่วัดควนเกาะจันทร์ ต.โคกยาง อ.เหนือคลอง ท่ามกลางความโศกเศร้า
