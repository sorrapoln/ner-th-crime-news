วันนี้ (23 ม.ค. 65) เมื่อเวลา 11.50 น. ที่ผ่านมา พ.ต.ท.เปลวทอง สารีนันท์ สารวัตร(สอบสวน) สภ.เมืองอุดรธานี ได้รับแจ้งจากศูนย์วิทยุร่มโพธิ์ทอง ว่ามีคนร้ายขโมยของที่ร้านขายไก่ย่างริมถนนศรีสุข เขตเทศบาลนครอุดรธานี จ.อุดรธานี จึงพร้อมด้วยชุดสืบสวน สภ.เมืองอุดรธานี ออกไปตรวจสอบ ที่เกิดเหตุเป็นเพิงไม้ เปิดเป็นร้านขายไก่ย่าง พบกับ นายประหยัด เอี่ยมสำอาง อายุ 53 ปี เจ้าของร้าน ก่อนพาเจ้าหน้าที่ตำรวจตรวจสอบจุดที่เก็บสิ่งของ ซึ่งถูกรื้อค้นและนำไปกองไว้ข้างร้าน ก่อนเปิดเผยว่า ตนมาเปิดร้านขายไก่ย่างที่บริเวณนี้มาได้หลายปี กระทั่งช่วงกลางปี 64 ที่ผ่านมา ราคาไก่สดมีราคาสูงขึ้น ตนจึงได้ปิดร้านและไปเป็นไรเดอร์ ขับรถจักรยานยนต์ส่งอาหารได้ประมาณ 5-6 เดือน และช่วงสายวันนี้ ตนได้ขับขี่รถจักรยานยนต์กลับจากส่งอาหารให้ลูกค้า เมื่อผ่านร้านตนเองก็พบว่ามีชายหญิง 2 คน กำลังรื้อค้นสิ่งของในร้าน ตนจึงจอดรถสอบถาม โดยผู้ชายได้บอกว่า ผู้หญิงที่มากับตนให้มาเอาของ เพราะร้านปิดไม่ได้ขายแล้ว ตนจึงบอกว่า ร้านนี้เป็นของตน ของก็ของตน คนร้ายที่เป็นชายจึงวิ่งไปขับขี่รถจักรยานยนต์พ่วงข้างเพื่อหลบหนี แต่ตนขับขี่รถตามจนจับตัวไว้ได้ จึงให้คนร้ายขับขี่รถพ่วงข้างกลับมาที่ร้าน โดยตนได้โทรศัพท์แจ้งเจ้าหน้าที่ตำรวจ จากนั้นคนร้ายทั้งชายและหญิงจึงได้อาศัยจังหวะที่ตนเผลอวิ่งหลบหนี และทิ้งรถจักรยานยนต์พ่วงข้างที่ใช้ในการก่อเหตุไว้ ซึ่งเป็นรถสีดำเทา ทะเบียน 1 กฌ 9831 อุดรธานี ตนจึงก็ขอฝากเตือนร้านค้าที่อยู่ริมถนนให้เก็บสิ่งของให้มิดชิด เพราะถ้าหายไปก็จะต้องหางเงินซื้อมาลงทุนใหม่ เพราะของในร้านที่เก็บเอาไว้ก็หายบ่อย แต่ครั้งนี้เห็นคาตา จึงต้องแจ้งเจ้าหน้าที่มาตรวจสอบ
