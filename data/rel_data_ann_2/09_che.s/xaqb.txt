วันนี้ (7 ม.ค.2565) พล.ต.ต.ยิ่งยศ เทพจำนงค์ โฆษกสำนักงานตำรวจแห่งชาติ (โฆษก ตร.) กล่าวว่า กรณีนายมนตรี ใหญ่กระโทก อดีตหัวหน้ารักษาความปลอดภัย (รปภ.) ก่อเหตุข่มขืนลูกบ้านภายในคอนโดมิเนียมแห่งหนึ่ง ในพื้นที่รับผิดชอบของสน.เพชรเกษม ซึ่งจากการตรวจสอบประวัติของ นายมนตรี พบว่าเมื่อปี 2556 นายมนตรี เคยก่อคดีในลักษณะเดียวกันนี้กับเยาวชน ที่จ.สระแก้ว ทำให้สังคมต่างตั้งข้อสังเกตว่าเหตุใด บริษัทรปภ.ต้นสังกัด ถึงได้ออกใบอนุญาต ประกอบอาชีพพนักงานรักษาความปลอดภัย ให้แก่นายมนตรี รวมถึงได้มีการตรวจสอบประวัตินายมนตรี ย้อนหลังหรือไม่ กรณีดังกล่าว พล.ต.อ.สุวัฒน์ แจ้งยอดสุข ผบ.ตร.สั่งการให้หน่วยงานที่เกี่ยวข้อง ทั้งกองทะเบียนประวัติอาชญากร ซึ่งสังกัดสำนักงานพิสูจน์หลักฐานตำรวจ และกองบัญชาการตำรวจนครบาล (บช.น.) ตรวจสอบกรณีดังกล่าวว่าข้อเท็จจริงเป็นอย่างไร หากพบว่ามีความบกพร่อง หรือเข้าข่ายการกระทำผิด ต้องดำเนินการตามกรอบระเบียบทางปกครองทั้งวินัย อาญา อย่างเฉียบขาด มีรายงานงานข่าวแจ้งว่าว่าทางกองทะเบียนประวัติอาชญากรรม ได้รายงานผลการตรวจสอบกรณีดังกล่าวให้ ผบ.ตร.ทราบแล้วว่าในส่วนของกองทะเบียนประวัติอาชญากร มีข้อมูลข้อเท็จจริงของผู้ต้องหารายดังกล่าวถูกต้องตามระเบียบของตำรวจ ไม่พบความบกพร่องแต่อย่างใด ทั้งนี้ ยังมีรายงานข่าวเพิ่มเติมอีกว่าในส่วนของกองบัญชาการตำรวจนครบาล (บช.น.) ผบช.น.ได้สั่งตั้งกรรมการสืบสวนข้อเท็จจริง เจ้าหน้าที่ตำรวจที่เกี่ยวข้องกับกรณีดังกล่าวแล้วคาดว่า ผลการสืบสวนข้อเท็จจริง จะแล้วเสร็จในเร็วๆนี้
