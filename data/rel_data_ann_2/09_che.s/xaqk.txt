ตำรวจติดตามผู้ก่อเหตุฆาตกรรม น้องการ์ตูน เด็กหญิงวัย 6 ปี ที่พลัดหลงกับผู้ปกครอง ย่านบางนา ได้แล้ว ตำรวจติดตามตัวได้ที่ จ.หนองคาย ขณะนี้เตรียมนำตัวมาสอบสวนและแถลงข่าว ขณะที่ พ่อแม่เด็กเข้าตรวจดีเอ็นเอเพื่อเป็นหลักฐานเพิ่ม พ่อและแม่ของ น้องการ์ตูน อายุ 6 ปี เดินทางมาที่สถานีตำรวจนครบาลบางนา ตามที่พนักงานสอบสวน นัดหมายเพื่อพาไปตรวจดีเอ็นเอ เทียบเคียงกับพยานหลักฐาน เสื้อ กางเกง และหัวกะโหลกที่พบในพื้นที่รกร้าง บริเวณริมถนนใกล้สถานีรถไฟฟ้าแบริ่ง ย่านบางนา ซึ่งคาดว่าเป็นชิ้นส่วนศพของน้องการ์ตูน ขณะที่ตำรวจติดตามจับผู้ก่อเหตุได้แล้ว คือนายหนุ่ย ยังไม่ทราบนามสกุล ถูกจับได้ที่จังหวัดหนองคาย จากกรณีที่มีหลักฐาน เป็นภาพจากกล้องวงจรปิด จากสถานีรถไฟฟ้า ที่ปรากฎภาพน้องการ์ตูน เดินไปกับนายหนุ่ย จนทำให้พลเมืองดีจดจำ และแจ้งตำรวจตามเบาะแสที่มี ตำรวจเปิดเผยผลการสอบนายหนุ่ย เบื้องต้นให้การรับสารภาพว่า ได้ล่อลวงเด็กไปจริง อ้างเพราะอาการมึนเมา และบีบคอเด็กจนเสียชีวิต ก่อนทิ้งศพและหลบหนี ทั้งพ่อและแม่น้องการ์ตูน กล่าวว่า แม้จะทำใจไม่ได้ แต่ก็ต้องการให้เหตุการณ์ที่เกิดขึ้นกับครอบครัวตนเองเป็นอุทธาหรณ์กับทุกครอบครัว ในการดูแลบุตรหลาน เพื่อไม่ให้เกิดเหตุการณ์ร้ายขึ้น สำหรับนายหนุ่ย ผู้ต้องหา ขณะนี้ถูกออกหมายจับในข้อหา พรากผู้เยาว์ และจากการตรวจสอบประวัติพบเคยก่อเหตุฆาตกรรมเด็กอายุไม่เกิน 15 ปีมาแล้ว และถูกตัดสินจำคุก3 ปี 8 เดือน และเพิ่งพ้นโทษมาเมื่อวันที่ 22 สิงหาคม 2555
