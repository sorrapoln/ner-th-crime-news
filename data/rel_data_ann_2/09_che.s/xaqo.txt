เมื่อวันที่ 14 ก.ค. ที่ กองบังคับการปราบปราม (บก.ป.) พล.ต.ต.สุวัฒน์ แสงนุ่ม ผบก.ป. พ.ต.อ.พงศ์ปณต ชูแก้ว ผกก.6 บก.ป. พ.ต.ต.ทศพล กิติลาภ, พ.ต.ต.สวรรยา เอียดตรง สว.กก.6 บก.ป. จับกุม นายวุฒิชัย อุเส็น อายุ 35 ปี ตามหมายจับศาลจังหวัดกระบี่ที่ 308/2563 ลง 15 มิ.ย. 2563 ข้อหา “ร่วมกันฆ่าผู้อื่นโดยไตร่ตรอง, ร่วมกันมีอาวุธปืนและเครื่องกระสุนไว้ครอบครองโดยไม่ได้รับอนุญาต และร่วมกันพาอาวุธปืน ไปในเมือง หมู่บ้านหรือทางสาธารณะโดยไม่มีเหตุอันควร” ได้ที่บริเวณหน้าบ้านพัก ต.บางสัก อ.กันตัง จ.ตรัง สืบเนื่องจากเมื่อเดือน มี.ค. 2563 นายวุฒิชัย ผู้ต้องหาได้ร่วมกับเพื่อน ก่อเหตุใช้อาวุธปืนลูกซองยิงนายวรวิทย์ หรือตอยิบ (สงวนนามสกุล) คู่อริเสียชีวิต บริเวณริมถนนห้วยน้ำขาว-น้ำพุร้อนเค็ม หมู่ 10 ต.ห้วยน้ำขาว อ.คลองท่อม จ.กระบี่ เนื่องจากขัดแย้งกันเรื่องผลประโยชน์ยาเสพติด ทางตำรวจ สภ.คลองท่อม จึงรวบรวมพยานหลักฐานขอศาลออกหมายจับ กระทั่งต่อมาเจ้าหน้าที่ชุดจับกุมทราบว่า นายวุฒิชัย หนึ่งในผู้ร่วมก่อเหตุได้หนีมาซ่อนตัวอยู่ใน จ.ตรัง จึงนำกำลังตามจับกุมได้ดังกล่าว สอบสวน นายวุฒิชัย ให้การปฏิเสธ และไม่ขอให้การในชั้นจับกุม เบื้องต้นจึงนำตัวส่ง สภ.คลองท่อม ดำเนินการตามกฎหมาย พร้อมกับขยายผลไล่ล่าติดตามตัวคนร้ายรายอื่นๆ ที่ยังหลบหนีอยู่ มาดำเนินคดีตามกฎหมายต่อไป
