วันที่ 11 ต.ค. 64 พ.ต.ท.ประพฤทธิ์ เพชรพลอย สว.(สอบสวน) สน.บางขุนนนท์ รับแจ้งมีอุบัติเหตุบริเวณเลียบทางรถไฟบางขุนนนท์ มีผู้เสียชีวิตในจุดเกิดเหตุ จึงประสานแพทย์นิติเวช รพ.ศิริราช และอาสาสมัครกู้ภัยมูลนิธิป่อเต็กตึ๊งมาสนับสนุน โดยจุดเกิดเหตุเป็นบริเวณเลียบทางรถไฟบางขุนนนท์ ถนนจรัญสนิทวงศ์ แขวงบางขุนศรี เขตบางกอกน้อย กรุงเทพมหานคร เมื่อไปถึงพบรถจักรยานยนต์ชนติดกับนั่งบุคคลและมีผู้เสียชีวิตนอนอยู่ข้างจุดเกิดเหตุ เป็นชาย 1 ราย สวมใส่เสื้อโปโลสีกรมท่า กางเกงขาสั้นลายใบไม้ รองเท้าแตะแบบสวม สะพายกระเป๋าข้างสีดำ มีบาดแผลที่ใบหน้าศีรษะเลือดไหลออกจำนวนมาก ขาหัก ทราบชื่อต่อมาคือ นายธนพล อายุ 21 ปี นายนัฐวุฒิ อายุ 41 ปี เป็นรุ่นพี่ที่ทำงานร่วมกันกับผู้เสียชีวิต กล่าวว่า โดยปกติน้องจะมาหาทุกวัน แต่วันนี้เลยเวลาแล้วไม่มาสักที เลยโทรไปหา แต่โทรติดต่อไม่ได้ เลยเว้นระยะไว้ก่อน สักพักมีน้องอีกคนมาบอกว่า เห็นรถเหมือนน้องคนนี้เลยเกิดอุบัติเหตุอยู่ แต่ไม่รู้ว่าใช่หรือป่าวให้ลองไปดูหน่อย พอตนมาถึงอึ้งไปพักนึง คิดไม่ถึงว่าจะมาเกิดอุบัติเหตุ น้องเป็นคนนิสัยดี ช่วยงานทุกอย่าง ให้ไปไหน ไปซื้ออะไร ไปซื้อให้หมด น้องยังมีภาระที่ต้องดูแล ไหนจะเช่าห้องอยู่ ไหนจะแม่ที่พิการ น้องก็ดูแลอยู่ อยากจะบอกกับคนขับรถเก๋งว่า จะช้าจะเร็วก็ถึงอยู่ดี ขับรถให้ตรงตามกฎจราจร ไม่ใช่นึกจะกลับรถก็กลับ โดยไม่ระวังรถคันอื่นเลย และอยากจะให้คนขับรับผิดชอบเยียวยาแม่น้องไปละกัน อย่าหนีอย่าหาย สงสารน้อง สงสารครอบครัวน้อง ตนรักน้องคนนี้มาก เพราะน้องเป็นคนดี ด้านนายวัชรศักย์ ถิรมนไพศาล อายุ 30 ปี เจ้าหน้าที่กู้ภัย กล่าวว่า ตนได้รับแจ้งจากศูนย์กู้ชีพวิชัยเวช ว่ามีอุบัติเหตุรถชนกันบริเวณเลียบทางรถไฟบางขุนนนท์ เมื่อมาถึงก็พบรถจักรยานยนต์ชนอยู่กับรถนั่งส่วนบุคคล และมีผู้บาดเจ็บอยู่ติดกับรถ ลักษณะอาการสาหัส จึงประสานรถกู้ชีพขั้นสูง ของโรงพยาบาลศิริราช มาสนับสนุนที่เกิดเหตุ แต่พอมาถึงก็ไม่สามารถช่วยเหลือได้ ผู้บาดเจ็บทนพิษบาดแผลไม่ไหว เสียชีวิตในจุดเกิดเหตุทันที ส่วนสาเหตุฟังจากประชาชนที่เห็นเหตุการณ์และยืนให้ข้อมูลกับเจ้าหน้าตำรวจได้ความว่า รถเก๋งกลับรถ และรถจักรยานยนต์มาทางตรง ซึ่งขับตรงมาจากจรัญมุ่งหน้าไปถนนบรม อยากจะฝากบอกว่า ถนนเส้นนี้เกิดอุบัติเหตุบ่อยมาก ให้ขับขี่อย่างระมัดระวังกันหน่อย เบื้องต้นแพทย์นิติเวช ชันสูตรพลิกศพแล้วสันนิษฐานการเสียชีวิตจากการชนกระแทกอย่างแรง มีบาดแผลที่ศีรษะและใบหน้าทำให้เสียเลือดมาก และที่ขาซึ่งน่าจะอัดไปกับประตูรถเก๋งมีลักษณะผิดรูป จนทำให้ทนพิษบาดแผลไม่ไหว เสียชีวิตทันที จึงส่งมอบให้กู้ภัยนำส่งสถาบันนิติเวช รพ.ศิริราช เพื่อหาสาเหตุที่แท้จริงอีกครั้งก่อนจะให้ญาติมาติดต่อขอรับร่างกลับไปประกอบพิธีทางศาสนา
