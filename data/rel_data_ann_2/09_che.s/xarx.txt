วันที่ 29 ต.ค.2564 พนักงานอัยการสำนักงานคดีอาญามีนบุรี 2 เป็นโจทย์ยื่นฟ้อง นายธนภัทร ชนะกุลพิศาล หรือ ทอยทอย อายุ 21 ปี นักแสดงจากซีรีส์ Why R U The Series จำเลยในความผิดฐานสังหารแฟนสาว โดยถูกตั้งข้อหาฆ่าผู้อื่นโดยเจตนา ตามประมวลกฎหมายอาญา (ป.อ.) มาตรา 288 ประกอบมาตรา 33 เริ่มเบิกตัวจำเลยจากเรือนจำพิเศษมีนบุรีเพื่อสอบปากคำให้การวันที่ 1พ.ย.นี้ สำหรับพฤติการณ์กล่าวหากระทำความผิดสรุปว่า เมื่อวันที่ 6 ส.ค. เวลากลางคืน จําเลยใช้มีดปลายแหลม ยาวพร้อมด้ามประมาณ 9 นิ้ว เป็นอาวุธประทุษร้ายร่างกาย น.ส.ชัชสรัญ สุวรรณกิจ ที่บริเวณหน้าอกซึ่งเป็นอวัยวะสำคัญที่ทำให้ถึงแก่ความตายได้ จำนวนหลายครั้งเป็นเหตุให้ น.ส.ชัชสรัญ ถึงแก่ความตาย เหตุเกิดที่แขวงบางชัน เขตคลองสามวา โดยล่าสุดศาลประทับฟ้องไว้เป็นคดีหมายเลขดำ อ.3504/2564 แล้ว ทั้งนี้คดีดังกล่าวเป็นเหตุการณ์โด่งดังมาก เพราะเจ้าตัวกำลังมีผลงานการแสดงเป็นดาวรุ่งในวงการ แต่มาก่อเหตุดังกล่าว โดยระหว่างคุมตัวฝากขัง ทางทนายความได้ยื่นร้องขอปล่อยตัวชั่วคราวโดยยินดีใส่กำไลอีเอ็ม แต่ศาลพิเคราะห์ยกคำร้อง เพราะคดีมีอัตราโทษสูง หากปล่อยไปเกรงว่าผู้ต้องหาจะหลบหนี จึงนำตัวคุมขังเรือนจำพิเศษมีนบุรีตั้งแต่วันที่ 7 ส.ค.เป็นต้นมา
