อดีตสามีใช้ขวานตีที่ศีรษะอดีตภรรยาจนเสียชีวิตหน้าตลาดปัฐวิกรณ์ เขตบึงกุ่ม คาดสาเหตุจากความหึงหวง ตำรวจสถานีตำรวจนครบาลบึงกุ่มเข้าตรวจสอบพื้นที่ตลาดปัฐวิกรณ์ หลังรับแจ้งเหตุทำร้ายร่างกายกันจนมีผู้เสียชีวิต คือ นางอนงนิจ แซ่ด่าน โดยผู้ก่อเหตุเป็นอดีตสามีของผู้ตาย คือ นายยุทธพงษ์ บุญส่ง ที่เลิกรากันมาแล้วกว่า 1 ปี ผู้เห็นเหตุการณ์เล่าว่า นางอนงนิจ ผู้ตาย ค้าขายเสื้อผ้าอยู่ที่ตลาด ระหว่างนั่งรับประทานอาหารกับเพื่อนที่ข้างร้านค้าของตัวเอง นายยุทธพงษ์ ได้เข้ามาหา แล้วใช้ขวานตีที่ศีรษะ นางอนงนิจ กว่า 10 ครั้ง จนมีบาดแผลฉกรรจ์และเสียชีวิตในที่เกิดเหตุ ขณะที่ นายยุทธพงษ์ ขึ้นรถจักรยานยนต์หลบหนี ก่อนหน้านี้ นายยุทธพงษ์ เคยข่มขู่จะทำร้าย นางอนงนิจ หากไม่ยอมกลับมาคืนดีด้วย และยังหึงหวงอดีตภรรยา เบื้องต้นตำรวจเข้าตรวจค้นบ้านพักของผู้ก่อเหตุแล้ว ทราบว่าทำอาชีพเก็บของเก่าขายอยู่ในตลาดเดียวกัน
