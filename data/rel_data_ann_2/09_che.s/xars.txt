จากกรณี เมื่อเวลา 12.30 น. มีรายงานว่า พบชิ้นส่วนศพเพศชายถูกนำมาทิ้งไว้ภายในพงหญ้า​ ภายในซอยรังสิต-นครนายก 17 โดยในที่เกิดเหตุพบเพียงชิ้นส่วนบริเวณช่วงเอวลงมา (1 ก.ย.64) เมื่อเวลา 11.00 น. ร.ต.อ.พรเจตต์ พร้อมมูล รองสว.สอบสวนสภ.ประตูน้ำจุฬาลงกรณ์ ได้รับการประสานจาก พ.ต.อ.เกียรติศักดิ์ มิตรปราสาท ผกก.สภ.คลองหลวง พ.ต.อ.อภิชาติ ทองแพ ผกก.สภ.ประตูน้ำจุฬาลงกรณ์ พ.ต.ท.สุชัย แสงส่อง รอง ผกก.สอบสวน สภ.คลองหลวง พ.ต.ต.สิรภพ บัวหลวง สารวัตรสอบสวน สภ.คลองหลวง ตำรวจตรวจคนเข้าเมือง พร้อมเจ้าหน้าที่ชุดสืบสวน ได้ร่วมกันตรวจหาชิ้นส่วนมนุษย์ที่คาดว่าถูกทิ้งไว้ภายในซอยรังสิต-นครนายก 17 ต.ประชาธิปัตย์ อ.ธัญบุรี จ.ปทุมธานี ก่อนจะพบชิ้นส่วนมนุษย์ถูกหั่นออกเป็น 2 ส่วน แบ่งทิ้ง 2 จุด ภายในซอยดังกล่าว จึงประสานเจ้าหน้าที่พิสูจน์หลักฐานเขต1 อาสาสมัครมูลนิธิร่วมกตัญญู พร้อมแพทย์รพ.ประชาธิปัตย์ เดินทางไปที่เกิดเหตุเพื่อร่วมตรวจสอบที่เกิดเหตุอย่างละเอียด โดยทราบชื่อผู้เสียชีวิตต่อมาคือ นายมะแฮด อายุ 52 ปี ชาวอินเดีย ล่าสุด เจ้าหน้าที่ตำรวจ สภ.คลองหลวง สามารถจับกุมคนร้ายได้แล้ว เป็นชายชาวอินเดียเช่นกัน เบื้องต้นอ้างว่าแค้นที่ผู้ตายแจ้ง ตม.ให้มาจับตนเอง รายละเอียดเพิ่มเติมจะแจ้งให้ทราบต่อไป
