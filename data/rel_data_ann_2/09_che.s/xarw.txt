เมื่อวันที่ 21 ม.ค. ร.ต.อ.เศกศักดิ์​ ศรี​สมอ​ รอง สว.สอบสวน สภ.​ไชยา​ จ.สุราษฎร์ธานี รับแจ้งเหตุมีผู้ถูกยิงเสียชีวิต ที่บ้านเลขที่ 160/3 หมู่ 4 ต.ตะกรบ​ จึงรายงานผู้บังคับบัญชาทราบ และรุดไปตรวจสอบที่เกิดเหตุพร้อมด้วย พ.ต.อ.ไพศาล สังข์เทพ รอง ผบก.ภ.จว.สุราษฎร์ธานี พ.ต.อ.อรุณพงษ์ ภารพบ ผกก. สภ.ไชยา พ.ต.อ.วัฒนา เบ้าศรี ผกก.สส.ภ.จว.สุราษฎร์ธานี กำลังเจ้าหน้าที่ และหย่วยกู้ภัยมูลนิธิกุศลศรัทธา อ.ไชยา ที่เกิดเหตุเป็นบ้านพักสร้างอยู่ในสวนปาล์มน้ำมัน และเปิดหน้าบ้านเป็นร้านตัดผมชาย พบผู้เสียชีวิต 1 ราย ทราบชื่อ​ คือ นายประยงค์​ หวังอีน​หรือ “บังเล็ก” อายุ 47 ปี​ นอนเสียชีวิตจมกองเลือด ใกล้ตัวมีไม้กวาด 1 ด้าม มีบาดแผลถูกยิงด้วยอาวุธปืนไม่ทราบขนาด​เข้าบริเวณศีรษะและใบหน้า​เป็นแผลฉกรรจ์ สอบสวนเบื้องต้นทราบว่า ผู้ตายนอกจากจะมีอาชีพเป็นช่างตัดผมแล้ว ยังมีจิตอาสาช่วยเหลืองานทางราชการ ด้วยการเป็นอาสาสมัครตำรวจของ สภ.ไชยา ปกติผู้ตายอาศัยอยู่กับบุตรสาวเพียง 2 คน ก่อนเกิดเหตุบุตรสาวได้ออกไปทำงาน มีผู้ตายอยู่บ้านตามลำพัง คาดว่า คนร้ายได้เข้ามาซุ่มยิงขณะนายประยงค์ กำลังทำความสะอาดพื้นที่เพื่อเตรียมเปิดร้าน ด้าน พ.ต.อ.อรุณพงษ์ กล่าวว่า เบื้องต้นยังไม่ทราบสาเหตุความขัดแย้งส่วนตัวของผู้ตาย เนื่องจากที่ผ่านมาผู้ตายถือว่าเป็นบุคคลประพฤติตัวดี และยังทำหน้าที่ช่วยเหลืองานของทางราชการเป็นอยางดี อย่างไรก็ตามหลังเกิดเหตุได้ร่วมกับชุดสืบสวน ภ.จว.สุราษฎร์ธานี ลงพื้นที่สืบสวนอย่างเร่งด่วนแล้ว โดยได้มอบหมายให้เจ้าหน้าที่เกี่ยวข้องเร่งหาเบาะแสเกี่ยวกันคนร้ายและเส้นทางหลบหนี และให้พนักงานสอบสวน เร่งสอบสวนปากคำพยานเพื่อหาสาเหตุความขัดแย้งและผู้ก่อเหตุต่อไป
