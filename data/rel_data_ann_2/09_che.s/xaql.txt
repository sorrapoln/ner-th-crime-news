พ.ต.อ.บวรภพ สุนทรเรขา ผกก.สน.พญาไท เปิดเผยความคืบหน้าว่า ตำรวจผู้ขับขี่ได้เข้ารับทราบข้อกล่าวหาขับรถโดยประมาทเป็นเหตุให้ผู้อื่นถึงแก่ความตาย แล้วตั้งแต่วันที่เกิดเหตุ พร้อมยอมรับผิดว่าขับขี่มาด้วยความเร็ว นอกจากนี้พนักงานสอบสวนยังอยู่ระหว่างรวบรวมพยานหลักฐาน เพื่อพิจารณาแจ้งข้อกล่าวหาเพิ่มเติม ขณะนี้ได้ภาพบันทึกจากกล้องวงจรปิดหน้าสถาบันโรคไตภูมิราชนครินทร์มาแล้ว เบื้องต้นพฤติการณ์ขับขี่ยังเข้าข่ายมีความผิดตาม พ.ร.บ.จราจรทางบก พ.ศ.2522 มาตรา 70 ผู้ขับขี่ซึ่งขับรถเข้าใกล้ทางร่วม ทางแยก ทางข้ามเส้นให้หยุด หรือวงเวียนต้องลดความเร็วของรถ ซึ่งผู้ขับขี่นั้นได้ขับขี่รถจักรยานยนต์โดยไม่ชะลอความเร็วเมื่อเห็นถึงทางม้าลาย ซึ่งคาดว่าจะเรียกตำรวจผู้ขับขี่เข้ามารับทราบข้อหานี้ภายในสัปดาห์หน้า
