ผู้สื่อข่าวรายงานว่า เมื่อเวลา 12.20 น.ของวันที่ 13 ต.ค.64 ที่ผ่านมา ร.ต.อ.เกษม ปัทมพรภักดี รองสารวัตรสอบสวน สภ.หนองรี อ.บ่อพลอย จ.กาญจนบุรี ได้รับแจ้งจากชาวบ้านที่ไปหาเห็ด และของป่าในพื้นที่เชิงภูเขาบ้านโป่งรี หมู่ที่ 6 ต.หนองรี ว่าได้กลิ่นเหม็นเน่าซากศพผู้เสียชีวิต หลังรับแจ้งจึงรายงานให้ พล.ต.ต.ไพโรจน์ คุ้มภัย ผบก.ภ.จว.กาญจนบุรี พ.ต.อ.บรรจง อมฤทธิ์ รอง ผบก.ภ.จว.กาญจนบุรี รักษาการณ์ในตำแหน่ง ผกก.สภ.หนองรี และ พ.ต.อ.ภาคิน แสนพุฒิ ผกก.สส.ภ.จว.กาญจนบุรี ทราบเรื่อง จากนั้น จึงเดินทางไปตรวจสอบที่เกิดเหตุพร้อมด้วย พ.ต.ท.ภูวดน อุดมนพคุณ รอง ผกก.สส.สภ.หนองรี พ.ต.ท.สมพร ษักโกระ สว.สส.ฯ ตำรวจชุดสืบสวนฯ ร่วมกับตำรวจชุด กก.สส.ภ.จว.ฯ เจ้าหน้าที่พิสูจน์หลักฐานตำรวจภูธรจังหวัดฯ พร้อมประสานแพทย์เวร รพ.บ่อพลอย และเจ้าหน้าที่มูลนิธิสมาคมบ่อพลอยร่วมใจ ให้มาร่วมชันสูตรพลิกศพ พบว่าจุดที่พบศพเป็นพื้นที่ซอกหินชายภูเขามีลักษณะเป็นเหวลึกประมาณ 140-150 เซนติเมตรต้นไม้ขึ้นรกชัฏ เจ้าหน้าที่มูลนิธิฯ ต้องไต่เชือกโรยตัวลงไปใช้เชือกคล้องศพที่กำลังขึ้นอืดส่งกลิ่นเหม็นคลุ้งไปทั่วบริเวณขึ้นมาเพื่อให้แพทย์ทำการชันสูตรเบื้องต้น พบว่าที่บริเวณหน้าอกมีร่องรอยถูกยิงด้วยอาวุธปืนลูกซอง จำนวน 6 รู ที่เกิดเหตุไม่พบร่องรอยการต่อสู้ คาดว่า คนร้ายน่าจะยิงผู้ตายมาจากที่อื่นแล้วนำศพมาทิ้งอำพราง เบื้องต้นจากการสอบสวนทราบชื่อผู้ตายชื่อนายบัญชา กลิ่นเกษร อายุ 37 ปี อยู่บ้านเลขที่ 75/6 หมู่ 8 ต.หลุมรัง อ.บ่อพลอย จ.กาญจนบุรี มีอาชีพเป็นช่างทำเฟอร์นิเจอร์ไม้ขาย และเป็นช่างซ่อมรถยนต์ จึงมอบศพให้มูลนิธิฯ นำศพส่งแผนกนิติเวชฯ รพ.ศูนย์นครปฐม ผ่าพิสูจน์สาเหตุการตายอย่างละเอียดอีกครั้ง
