ผู้สื่อข่าวประจำจังหวัดสุรินทร์รายงานว่า ได้รับแจ้งจากอาสาสมัครหน่วยกู้ชีพกู้ภัยสุรินทร์ ว่ามีเหตุทำร้ายร่างกายกันถึงขั้นเสียชีวิต ในเขตพื้นที่ บ.หนองยาง ม.6 ต.ตรำดม อ.ลำดวน จ.สุรินทร์ ต่อมาทราบชื่อผู้เสียชีวิต คือนายสมเกียรติ ชงโค อายุ 49 ปี เป็นชาวบ้านกะลันทะ ม.11 ต.สำโรง อ.เมือง จ.สุรินทร์ ซึ่งผู้ก่อเหตุเป็นลูกเลี้ยง คือนายนิรัน รวดเร็ว อายุ 25 ปี ได้ลงมือฆ่าพ่อเลี้ยงของตนเอง คามุ้งบนที่นอนภายในบ้าน โดยใช้กำปั้นทุบ และใช้เท้ากระทืบ ซึ่งสาเหตุนั้นเกิดมาจากความโมโห ที่ถูกผู้เป็นแม่ และพ่อเลี้ยง ตักเตือนให้สวมแมสเพื่อป้องกันโรคโควิด นางระหงษ์ รวดเร็ว อายุ 52 ปี ภรรยาผู้เสียชีวิต เล่าว่า ตนเพียงแค่ตักเตือนลูกชายว่า เดินไปไหนมาไหนให้ใส่แมสด้วย เพราะว่าผู้ใหญ่บ้านเขาประกาศ ถ้าถูกจับได้ อาจจะติดคุก 1 ปี และต้องโดนปรับอีก 2 หมื่น แม่ไม่มีเงินจะจ่ายให้นะ ลูกชายก็ตะคอกกลับมาว่า ติดคุกก็ติด ไม่กลัว แต่ตนก็บอกลูกกลับไปว่า แม่สอนให้ลูกเป็นคนดีนะ ไม่ได้สอนให้ลูกเป็นคนชั่ว แต่พอสามีที่นอนอยู่ในมุ้ง ได้ยินเสียงตนกับลูกทะเลาะกัน ก็เลยตะโกนถามมาว่า มีอะไรกัน ด่าแม่ทำไม แค่นั้น ลูกชายก็ปรี่เข้าทำร้ายสามีเลย โดยใช้มือต่อยเข้าที่บริเวณใบหน้าของสามี และใช้เท้ากระทืบ โดยตนก็พยายามเข้าไปห้าม แต่ก็โดนลูกหลงจนปากแตก
