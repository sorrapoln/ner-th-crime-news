วันที่ 23 มีนาคม 2564 ร.ต.อ.วัชรินทร์ มิเร ร้อยเวร สภ.กมลาไสย จ.กาฬสินธุ์ รับแจ้งเหตุพบศพผู้เสียชีวิตถูกยัดใส่กระสอบทิ้งอยู่ในสระน้ำบริเวณทุ่งนาท้ายบ้านบึงไฮ ม.4 ต.หลักเมือง อ.กมลาไสย จ.กาฬสินธุ์ จึงเดินทางไปตรวจสอบที่เกิดเหตุพร้อมด้วย พ.ต.อ.ภูมี อีคะละ ผกก.สภ.กมลาไสย พ.ต.ท.ประพนธ์ ภูจอมนิล รองผกก.สอบสวน สภ.กมลาไสย หน่วยกู้ภัยกุดหว้า อ.กมลาไสย และแพทย์เวรโรงพยาบาลกมลาไสย โดยที่เกิดเหตุพบศพหญิงสภาพนุ่งผ้าถุง สวมเสื้อสีแดง ท่อนบนถูกคลุมด้วยกระสอบ มัดด้วยสายไฟ และมือทั้งสองข้างถูกมัดด้วยสายไฟติดกัน ตรวจสอบตามร่างกายบริเวณศีรษะพบบาดแผลถูกฟันด้วยของมีคมหลายแห่ง ทราบชื่อต่อมาคือนางสาวนิว กมลาไส อายุ 29 ปี อยู่บ้านเลขที่ 10 ม.4 ต.หลักเมือง อ.กมลาไสย จ.กาฬสินธุ์ จากการสอบสวนเบื้องต้นทราบว่า ก่อนเกิดเหตุผู้เสียชีวิตทะเลาะมีปากเสียงกับนายมนตรี โชติทอง สามีที่บ้านพัก เมื่อช่วงเวลา 20.00 น.วันที่ 22 มีนาคมที่ผ่านมา ก่อนจะหายตัวไปในช่วงเช้ากระทั่งพบกลายเป็นศพ เจ้าหน้าที่ตำรวจจึงเข้าไปสอบถามนายมนตรีที่บ้าน ซึ่งยอมรับว่าเป็นคนลงมือฆ่าภรรยาของตนเอง พร้อมกับประสานเจ้าหน้าที่พิสูจน์หลักฐานเข้าตรวจสอบบ้านพักของนายมนตรี ซึ่งพบคราบเลือดอยู่ภายในห้องนอนจำนวนมาก และพบมีดอีโต้มีคราบเลือดติดอยู่ จึงคุมตัวไปสอบสวนที่โรงพัก
