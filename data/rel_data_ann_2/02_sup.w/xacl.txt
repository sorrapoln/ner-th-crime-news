วันนี้ (8 มิ.ย.2564) ตำรวจเข้าตรวจสอบบ้านของนายไพโรจน์ พรหมเมือง อายุ 54 ปี ในพื้นที่ ต.หนองปลาไหล อ.เมืองสระบุรี จ.สระบุรี หลังนางลำเพียร พรหมเมืองเก่า อายุ 74 ปี ซึ่งเป็นแม่ของนายไพโรจน์และมีบ้านติดกัน แจ้งขอให้มาตรวจสอบ เนื่องจากได้กลิ่นเหม็นคล้ายซากศพ เจ้าหน้าที่ตรวจสอบเตียงนอน พบรอยปูนโบกติดกับพื้นและมีกลิ่นเหม็นไปทั่วบริเวณ ตำรวจกองพิสูจน์หลักฐานจึงได้เก็บหลักฐานบริเวณโดยรอบจุดดังกล่าว ก่อนเจ้าหน้าที่กู้ภัยจะนำค้อนมาทุบทำลายปูนและพบศพของชายคนหนึ่ง ล่าสุด มีรายงานว่าตำรวจได้นำตัวผู้ต้องสงสัย ซึ่งเป็นคนใกล้ชิดมาสอบปากคำ โดยรับสารภาพว่าเป็นผู้ก่อเหตุจริง ส่วนสาเหตุมาจากทวงเงินค่าจ้างทำงานกับผู้เสียชีวิต เป็นเงินประมาณ 30,000 บาท แต่ผู้เสียชีวิตไม่ให้ จึงทำให้เกิดอารมณ์ชั่ววูบใช้ไม้ตีจนตาย ก่อนนำปูนซีเมนต์มาเททับศพ เบื้องต้น ตำรวจได้รวบรวมพยานหลักฐาน เตรียมออกหมายจับผู้ก่อเหตุมาดำเนินคดี
