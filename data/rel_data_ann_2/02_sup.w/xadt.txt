วันนี้ (23 ม.ค. 65) เจ้าหน้าที่ตำรวจ สภ.เมืองอ่างทอง นำกำลังเข้าตรวจสอบบริเวณถนนหน้าโรงพยาบาลอ่างทอง 3 ภายในชุมชนเมืองใหม่ชัยมงคล ต.บ้านแห อ.เมือง จ.อ่างทอง เพื่อตรวจสอบหาหลักฐานอย่างละเอียดเป็นครั้งที่สอง หลังเมื่อคืนวันที่ 22 ม.ค. 65 ที่ผ่านมามีเหตุกลุ่มวัยรุ่นไล่ยิงกันจนมีผู้ได้รับบาดเจ็บ เบื้องต้นยังไม่พบหลักฐานเพิ่มเติม พบเพียงรอยกระสุนที่ตกใส่หลังคาบ้านใกล้ที่เกิดเหตุจนเป็นรู 1 จุด พร้อมทั้งนำพยานผู้ที่เห็นเหตุการณ์มาสอบสวนมที่ สภ.เมืองอ่างทอง โดยหนึ่งในพยานที่อยู่ในที่เกิดเหตุการณ์ บอกว่า เมื่อกลางดึกคืนที่ผ่านมากลุ่มวัยรุ่นในชุมชนซึ่งเป็นกลุ่มที่ถูกยิงได้รับบาดเจ็บรวมตัวกันอยู่ด้านในโรงพยาบาลประมาณ 7-8 คน รวมทั้งบริเวณด้านข้างโรงพยาบาล และมีกลุ่มวัยรุ่น ซึ่งมีทั้งนายบอล และนายนัฐ วัยรุ่นวัดท้ายย่าน และพรรคพวกอีกนับสิบคนขับรถจักรยานยนต์เข้ามาในชุมชน ก่อนที่กลุ่มของนายเนซึ่งถูกยิงได้รับบาดเจ็บจะเป็นฝ่ายวิ่งออกไป และมีหนึ่งในกลุ่มนี้ชักปืนยิงใส่กลุ่มของนายบอลและนายนัฐหลายนัด ก่อนที่จะถูกกลุ่มของนายบอลและนายนัฐยิงสวน และวิ่งไล่เข้ามาในชุมชน จนกระทั่งมีผู้ได้รับบาดเจ็บ และมีชาวบ้าช่วยกันนำตัวส่ง รพ.อ่างทอง เพื่อช่วยเหลือ โดยทั้งสองกลุ่มมีเรื่องบาดหมางกันและท้าทายกันทางเฟซบุ๊กบ่อยครั้ง จนสุดท้ายมาก่อเหตุยิงกัน
