เมื่อเวลา 20.30 น.วันที่ 13 มิถุนายน 2564 ร.ต.อ.วิโรจน์ มูลมานัส รองสารวัตรสอบสวน สภ.สำโรงเหนือ สมุทรปราการ ได้รับแจ้งมีหญิงพลัดตกลงมาจากระเบียงชั้น 3 คอนโดมีเนียม แห่งหนึ่ง ถนนเทพารักษ์ ขาเข้านครบาล หลักกิโลเมตรที่ 5 ต.เทพารักษ์ อ.เมือง สมุทรปราการ หลังรับแจ้งจึงพร้อมด้วยกำลังเจ้าหน้าที่ชุดสืบสวนและมูลนิธิร่วมกุศลสมุทรปราการ เดินทางเข้าตรวจสอบ ที่เกิดเหตุเป็นอาคารสูง 12 ชั้น ที่บริเวณฟุตบาทด้านล่างหน้าร้านเสริมสวย เพอร์เฟค บิ้วตี้ ซาลอน ซึ่งอยู่ชั้นล่างของอาคารดังกล่าว พบร่างของนางสาวประภัสสร ศิวรักษ์ อายุ 41 ปี นอนหงายจมกองเลือดเสียชีวิตอยู่บนฟุตบาท ลำคอและศีรษะกระแทกกับขอบฟุตบาทพาดอยู่กับพื้นถนนด้านล่าง สภาพศพศีรษะด้านหลังแตกเป็นแผลฉกรรจ์ จึงได้มอบร่างผู้เสียชีวิตให้มูลนิธินำส่งชันสูตรที่สถาบันนิติเวช
