กรณีโลกออนไลน์ แชร์คลิปวิดีโอเหตุการณ์ ชายขับรถยนต์สีดำ ทำร้ายหญิงขับแกร็บ พร้อมข้อความระบุว่า “วิ่งเข้าไปช่วยแล้ว เข้าไปช่วยไม่ได้ วัยรุ่นชักปืนขู่แล้วเอาปืนตบป้าที่ขับแกร็บ จากที่สอบถามผู้โดยสาร ขับช้าปกติ คู่กรณีขับเร็วมาก ถึงไฟแดงจอดขวาง และถอยมาชน ป้าก็ลงมาดูรถที่ถูกชน หลังจากนั้นเอาปืนตบหลายทีมากๆ (ฝากไว้ด้วยผู้หญิงมีอุบัติเหตุอย่าลงจากรถถ้าดูแล้วไม่ปลอดภัยครับ)” วันนี้ (14 สิงหาคม 2564) เวลา 13.30 น. ทางกองบัญชาการตำรวจนครบาล ได้ชี้แจงกรณีมีคลิปปรากฎตามสื่อต่างๆ ที่ชายขับขี่รถยนต์ยี่ห้อมิซูบิชิ รุ่นปาเจโร่ สีดำ ชักปืนขู่ แล้วเอาปืนตบผู้ขับรถรับจ้างหญิงจนได้รับบาดเจ็บว่า จากการตรวจสอบพบว่าเหตุการณ์ดังกล่าวเกิดขึ้นเมื่อวันที่ 13 สิงหาคม 2564 เวลา 15.30 น. โดยนางสุรางค์ สินแก้ว ซึ่งมีอาชีพขับรถรับจ้าง ยี่ห้อโตโยต้ารุ่นคัมรี่ สีดำ หมายเลขทะเบียน ญณ-2647 กทม. ได้ขับมาตามถนนลาดกระบังจากประเวศมุ่งหน้าลาดกระบัง โดยได้มากลับรถบริเวณหมู่บ้านศุภาลัย เพื่อมุ่งหน้าไปทางด้านประเวศ โดยมีผู้โดยสารนั่งโดยสารมาด้วย
