วันนี้ (20 ม.ค. 65) เวลา 01.03 น. ที่ผ่านมา ร.ต.ท.กัมปนาท ปานหัตถา รอง สว.(สอบสวน) สภ.ปักธงชัย รับแจ้งเกิดอุบัติเหตุรถตู้โดยสารชนท้ายรถบรรทุกสิบล้อ บนถนนสาย 24 มุ่งหน้า อ.สีคิ้ว ช่วงหลัก กม.ที่ 30-31 ต.ตะคุ อ.ปักธงชัย จ.นครราชสีมา มีผู้ได้รับบาดเจ็บจำนวนมาก จึงประสานกู้ชีพ รพ.ปักธงชัย และกู้ภัย ฮุก 31 จุดปักธงชัย ร่วมตรวจสอบจุดเกิดเหตุเพื่อให้ความช่วยเหลือ ที่เกิดเหตุพบรถตู้โดยสาร สีขาว ทะเบียน ฮบ 5156 กรุงเทพมหานคร สภาพด้านหน้าพังยับ ชนอัดอยู่ด้านท้ายรถบรรทุกสิบล้อ สีขาว ทะเบียน 87-2750 นครปฐม มีคนขับและผู้โดยสารติดอยู่ภายในรถตู้โดยสาร ทางกู้ชีพ-กู้ภัย จึงรีบเข้าตรวจสอบเพื่อให้การช่วยเหลือผู้ได้รับบาดเจ็บ ซึ่งรถตู้โดยสารกันมาทั้งหมด 6 คน ได้รับบาดเจ็บ 5 คน เป็นหญิง 2 คน และชาย 3 คน ซึ่งจำนวนนี้มี 2 คน ที่ติดอยู่ภายในรถ คือ นายจักรกฤษณ์ ชาญพินิจ อายุ 24 ปี เป็นคนขับรถตู้โดยสาร และ นายนันทวัฒน์ ศรีลาชัย อายุ 19 ปี ซึ่งเป็นผู้โดยสารนั่งข้างคนขับ กู้ภัยต้องนำอุปกรณ์ตัดถ่างเอาประตูรถออก เนื่องจากถูกแรงกระแทกจากการชนอย่างแรง ทำให้ผู้โดยสารติดอยู่คาซากรถ
