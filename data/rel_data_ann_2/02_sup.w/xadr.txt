วันนี้ (6 ส.ค.2564) กรณีนักท่องเที่ยวชาวสวิสเสียชีวิต บริเวณธารน้ำตกโตนอ่าวยน อ.เมือง จ.ภูเก็ต ย้อนไปในวันที่ 3 ส.ค. เวลา 11.25 น. น.ส.นิโคล ซาเว่น ไวครอป์ เดินทางเข้าไทย ในโครงการภูเก็ตแซนด์บ็อกซ์ ออกจากโรงเเรม The Mooring Resort ต.วิชิต อ.เมืองภูเก็ต เพียงลำพังมุงหน้าไปยังน้ำตกอ่าวยน ที่อยู่ห่างออกไปประมาณกิโลเมตรเศษ ไทยพีบีเอสตรวจสอบเส้นทางเดินของ น.ส.นิโคล จากทางแยกที่มุ่งหน้าไปยังน้ำตก สองข้างทางมีบ้านเรือนไม่ถึง 10 หลัง ร้านอาหาร 1 เเห่ง เเละเเคมป์เเรงงานข้ามชาติ 2 เเคมป์ เมื่อตรวจสอบภาพกล้องวงจรปิดพบว่า น.ส.นิโคล เดินขึ้นไปน้ำตกเพียงคนเดียว แต่ก็พบบุคคลอื่นขึ้นไปยังน้ำตกทั้งก่อนเเละหลังจากเกิดเหตุ ขณะที่ตำรวจสอบปากคำพยานใกล้ที่เกิดเหตุทั้งชาวบ้านและกลุ่มแรงงานที่อยู่ห่างออกประมาณ 300-400 เมตร จากจุดทางขึ้นน้ำตก แต่ยังไม่ให้น้ำหนักผู้ก่อเหตุเป็นกลุ่มใด หรือคนใด ต้องสงสัยเป็นพิเศษ สำหรับพื้นที่เกิดเหตุอยู่ห่างจากทางขึ้นน้ำตกประมาณ 15 นาที ลัดเลาะไปตามแนวเขาและเต็มไปด้วยป่ารกทึบ จากการตรวจสอบสภาพศพเบื้องต้น พล.ต.อ.สุวัฒน์ แจ้งยอดสุข ผู้บัญชาการตำรวจแห่งชาติ ระบุว่า มีร่อยรอยการทำร้ายร่างกายแต่ต้องรอผลการชันสูตร โดยเฉพาะการตรวจสอบเลือด สารคัดหลั่ง และดีเอ็นเอ หลักฐานอีกชิ้นที่ตำรวจจะตรวจสอบ คือ รองเท้าอีกหนึ่งคู่ที่พบไม่ห่างจากศพก็อยู่ระหว่างการตรวจสอบอย่างละเอียด น.ส.นิโคล เดินทางเข้ามาใน จ.ภูเก็ต คนเดียวตามโครงการภูเก็ตเเซนด์บ็อกซ์ เมื่อวันที่ 13 ก.ค.ที่ผ่านมา จากนั้นเข้าพักโรงแรมดุสิต ลากูน่าภูเก็ต ต่อมาในวันที่ 27 ก.ค. ออกจากโรงเเรม เเละวันที่ 31 ก.ค. ได้เข้าพักที่ The Mooring Resort กำหนดการเข้าพักถึงวันที่ 7 ส.ค. และมีกำหนดกลับประเทศในวันที่ 26 ส.ค. รายงานจากการสอบปากคำพยานหลายคน ระบุว่า ก่อนหายตัวไป น.ส.นิโคล ชอบเดินเล่มริมชายหาด และทักทายเป็นมิตรกับชาวบ้านรอบข้าง
