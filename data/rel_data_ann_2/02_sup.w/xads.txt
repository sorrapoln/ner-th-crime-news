นี่เป็นภาพเหตุการณ์ที่กล้องวงจรปิดจับภาพคนร้าย ขี่รถจักรยานยนต์มาจอดที่บริเวณริมถนนแห่งหนึ่ง ในจังหวัดสงขลา ลักษณะคนร้ายคล้ายกับว่า กำลังมารออะไรบางอย่าง จากนั้นเมื่อเด็กนักเรียนหญิง อายุ 16 ปี เดินผ่าน แถมเดินมาคนเดียว คนร้ายก็สบโอกาสขี่รถจักยานยนต์ตาม ก่อนจะใช้มีดจี้ชิงทรัพย์ แต่เด็กนักเรียนหญิงพยายามต่อสู้ขัดขืน จนถูกมีดบาดที่มือได้รับบาดเจ็บ และด้วยแรงที่พยายามจะเอาชีวิตรอดจึงทำให้หกล้ม ใบหน้ากระแทกกับพื้นจนฟันหน้าหักไป 1 ซี่ คนร้ายไม่ได้เงินไป เพราะในกระเป๋าไม่มีเงิน ประกอบกับเห็นท่าไม่ดีจึงรีบขี่รถจักรยานยนต์หลบหนี หลังเกิดเหตุ ผู้ปกครองจึงพานักเรียนหญิงผู้เสียหาย ไปแจ้งความกับตำรวจ สภ.หาดใหญ่ ผ่านไปไม่กี่วัน ตำรวจติดตามแกะรอยหาเบาะแสจนทราบว่า คนที่ก่อเหตุคือ นายคัมภีร์ แซ่จิว อายุ 36 ปี ที่กำลังประกาศขายรถเข็นในโซเชียล ตำรวจจึงวางแผนติดต่อล่อซื้อ นัดหมายเวลาจุดนัดรับสินค้า เมื่อถึงเวลานัด ผู้ก่อเหตุก็ได้ขี่รถจักรยานยนต์มาที่เกิดเหตุ ตำรวจจึงเข้าแสดงตัวเข้าจับกุม ตรวจค้นในรถพบมีดสีส้ม ยาว 8.2 นิ้ว ที่ใช้ก่อเหตุวางอยู่ภายในช่องเก็บของหน้ารถ ก่อนจะนำตัวไปตรวจค้นที่บ้านพักเพิ่มเติม จนพบเสื้อยืดและกางเกงที่ใส่ในวันเกิดเหตุ ตำรวจจึงยึดไว้เป็นหลักฐาน แต่ระหว่างที่ตำรวจกำลังตรวจค้นบ้านพัก แม่ของผู้ก่อเหตุบอกว่า ลูกชายเคยบอกว่าอยากจะออกไปปล้น เพราะอยากติดคุก จึงคุมตัวมาโรงพัก ผู้ก่อเหตุให้การรับสารภาพ พร้อมบอกว่ารู้สึกผิดหวังกับตัวเองที่ทำไม่ดี อีกทั้งอยากขอโทษนักเรียนหญิงที่ได้รับบาดเจ็บคนนั้นด้วย
