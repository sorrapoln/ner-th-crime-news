เมื่อวันที่ 17 พ.ย. 64 พล.ต.ต.อำนาจ ไตรพจน์ ผบก.รฟ. สั่งการให้ พ.ต.อ.สุรศักดิ์ สิทธิใหญ่ ผกก.1 บก.รฟ. พ.ต.ท.ญาณพัทธ์ สวนแก้ว สวญ.ส.รฟ.นพวงศ์ กก.1 บก.รฟ. พ.ต.ท.ธีรธันย์ นพธฤติพันธ์ สว.ส.รฟ.นพวงศ์ กก.1 บก.รฟ. นำกำลังจับกุมแก๊งลักสายไฟในสถานีกลางบางซื่อ ประกอบด้วย นายธนะ พุ่มอ่ำ อายุ 55 ปี ชาว จ.ลพบุรี นายรำไพ คัมภีรพงษ์ อายุ 53 ปี ชาว จ.หนองบัวลำภู และ นายวิวัฒน์ ชาติศรี อายุ 51 ปี ชาว จ.หนองบัวลำภู พร้อมของกลางสาย Cable 4Cx25 mm จำนวน 8 เส้น เส้นละประมาณ 1 เมตร น้ำหนักประมาณ 10 กิโลกรัม สาย Cable 4Cx25 mm จำนวน 16 เส้น เส้นละประมาณ 50 เซนติเมตร น้ำหนักประมาณ 10 กิโลกรัม สายอะลูมิเนียม เหนี่ยวนำกระแสไฟฟ้า น้ำหนักประมาณ 4 กิโลกรัม คีมตัดสายไฟ รถกระบะโตโยต้าวีโก้ สีเหลืองดำ ทะเบียน ฒฉ 8898 กรุงเทพมหานคร พล.ต.ต.อำนาจ กล่าวว่า สืบเนื่องจากก่อนหน้านี้ได้แก๊งมิจฉาชีพออกตระเวนลักลอบตัดสายไฟในโครงการรถไฟฟ้าสายสีแดงอยู่บ่อยครั้ง จนทำให้การรถไฟแห่งประเทศไทยได้รับความเสียหาย และส่งผลต่อการสัญจรในระบบราง สร้างความไม่ปลอดภัยในชีวิตและทรัพย์สินของประชาชน จึงได้สั่งการให้เจ้าหน้าที่ชุดจับกุมจัดกำลังออกตรวจและวางมาตรการในการเฝ้าระวังป้องกัน ก่อนไปพบกลุ่มผู้ต้องหาทั้ง 3 รายกำลังช่วยกันขนย้ายสายไฟของกลาง อยู่ที่บริเวณย่านสถานีกลางบางซื่อ ถนนกำแพงเพชร 6 แขวงจตุจักร เขตจตุจักร กทม. จึงเข้าตรวจสอบจับกุมดังกล่าว
