กล้องวงจรปิดหน้าบ้านพักของ นายธีรพงศ์พันธุ์ ฉิมคราม อายุ 56 ปี อดีตผู้สมัครนายก อบต.คลองหก บันทึกภาพคนร้ายเป็นชายขี่รถจักรยานยนต์ยี่ห้อฮอนด้าเวฟสี-แดงดำ ไม่ติดแผ่นป้ายทะเบียน มาจอดอยู่ริมถนนหน้าบ้านพัก จากนั้นชักอาวุธปืนยิงรัวใส่เจ้าของบ้านที่นั่งอยู่บริเวณดังกล่าว ก่อนจะรีบขี่รถหลบหนีไปอย่างรวดเร็ว หลังเกิดเหตุตำรวจ สภ.คลองห้า พร้อมพิสูจน์หลักฐาน เข้าตรวจสอบบ้านพักหลังดังกล่าว ในพื้นทีตำบลคลองหก อำเภอคลองหลวง จังหวัดปทุมธานี พบประตูบ้านถูกยิงจนเป็นรูพรุนนับได้ 9 รู และปลอกกระสุนปืนตกอยู่ข้างทางจำนวน 9 ปลอก จึงเก็บไว้เป็นหลักฐาน ส่วนผู้บาดเจ็บญาตินำส่งโรงพยาบาลไปก่อนหน้า นางสาวสิริขวัญ ฉิมคราม อายุ 22 ปี ลูกสาวผู้ได้รับบาดเจ็บ เล่าว่า เมื่อเวลาประมาณ 07.00 น. (23 ม.ค.) พ่อนั่งเคลียร์เอกสารอยู่บริเวณหน้าบ้าน ระหว่างนั้นเธอได้ยินเสียงดังขึ้นสองนัด ทีแรกคิดว่าเสียงระเบิด แต่เมื่อมองไปหน้าบ้านสังเกตเห็นรถจักรยานยนต์มาจอดอยู่ จึงเดินไปดู แต่ยังไม่ทันจะถึงก็ได้ยินเสียงปืนดังขึ้นรัว ๆ เธอจะรีบวิ่งตามรถจักรยานยนต์ของคนร้าย พร้อมตะโกน ด่าตามหลัง แต่ก็ไม่ทัน จังหวะนั้นมีรถจักรยานยนต์ขี่ผ่านมาพอดี จึงโบกรถ ขอให้ช่วยขี่ตามคนร้ายให้ ส่วนเธอก็รีบมาดูอาการของพ่อ
