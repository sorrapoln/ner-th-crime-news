เมื่อช่วงเช้าพนักงานสอบสวน สน.คันนายาว นำตัว นายธนภัทร ชนะกูลพิศาล อายุ 21 ปี หรือ ทอยทอย นักแสดงซีรีส์วาย ผู้ต้องหาที่ก่อเหตุใช้มีดแทง น.ส. ชัชสรัญ สุวรรณกิจ อายุ 25 ปี แฟนสาวเสียชีวิตภายในหมู่บ้านแห่งหนึ่ง ซอยเลียบคลองสอง ซอย 12 – 14 ย่านคลองสามวา จังหวัดกรุงเทพมหานคร เมื่อวันที่ 6 สิงหาคม ที่ผ่านมา ออกจากห้องควบคุมมาสอบปากคำเพิ่มเติม ซึ่งผู้ต้องหาปฏิเสธที่จะให้การในชั้นพนักงานสอบสวน และขอให้การในชั้นศาลท่านั้น ตำรวจจึงควบคุมตัวไปฝากขังที่ศาลอาญามีนบุรี ผลัดแรก 12 วัน พร้อมคัดค้านการประกันตัว ขณะที่ทนายความได้เตรียมหลักทรัพย์เป็นเงินสด 100,000 บาท ขอปล่อยตัวชั่วคราว และยินยอมใส่อุปกรณ์กำไล EM สำหรับติดตามตัวระหว่างการปล่อยชั่วคราว แต่ศาลพิเคราะห์แล้ว เห็นว่าผู้ต้องหามีพฤติกรรมร้ายแรง มีอัตราโทษสูง เกรงจะหลบหนีจึงไม่อนุญาตให้ประกันตัว ขณะที่ทนายความได้ยื่นอุทธรณ์คำสั่งศาล ขอปล่อยตัวอีกครั้ง คาดว่าจะใช้เวลาประมาณ 2-3 วัน
