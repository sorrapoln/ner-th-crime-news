เมื่อวันที่ 11 ต.ค. 64 เจ้าหน้าที่ตำรวจ สน.บางขุนเทียน รับแจ้งเกิดอุบัติเหตุและมีผู้เสียชีวิต เป็นหญิง 1 ราย มีผู้ได้รับบาดเจ็บ 1 ราย บริเวณใกล้เคียงปากซอยเอกชัย 64 ถนนเอกชัย แขวงบางบอน เขตบางบอน กรุงเทพมหานคร จึงจัดกำลังพร้อมประสานแพทย์นิติเวชโรงพยาบาลศิริราช และอาสาสมัครมูลนิธิป่อเต็กตึ๊ง ร่วมเข้าตรวจสอบที่เกิดเหตุทันที เมื่อมาถึงพบผู้บาดเจ็บเป็นชาย 1 ราย ทราบชื่อต่อมาคือ นายวรทรัพย์ อายุ 25 ปี จึงปฐมพยาบาลเบื้องต้นแล้วนำส่ง โรงพยาบาลสหวิทยาการมะลิอย่างเร่งด่วน นอกจากนี้ยังพบผู้เสียชีวิต เป็นหญิง 1 ราย ทราบชื่อคือ นางสาวลลิตา อายุ 18 ปี เป็นพนักงานส่งพิซซ่า ในสภาพนอนหงายหน้า มีบาดแผลถลอกตามร่างกายหลายแห่ง และยังมีบาดแผลเปิดขนาดใหญ่บริเวณศีรษะ และใบหน้า ภายในจุดเกิดเหตุยังพบกับรถจักรยานยนต์ ฮอนด้าเวฟ125ไอ สีขาว ทะเบียน 1 ขด 6090 กรุงเทพฯ เป็นของผู้เสียชีวิต ล้มคว่ำอยู่กับพื้นใกล้เคียงขอบฟุตปาธในสภาพด้านหน้ารถพังเสียหาย และยังพบรถกระบะ ฟอร์ดเรนเจอร์ สีเทา ทะเบียน 9กด7922 กรุงเทพฯ เจ้าของรถชื่อ นายยุทธนา อายุ 34 ปี ซึ่งเป็นคู่กรณียืนรอให้การกับเจ้าหน้าที่ตำรวจอยู่ จากการตรวจสอบยังพบกับชิ้นส่วนของรถจักรยานยนต์ ตกอยู่บริเวณโคนต้นไม้ใหญ่ข้างทาง แล้วยังพบร่องรอยของการชนอย่างแรงที่ต้นไม้ดังกล่าวและเสาไฟฟ้า โดยเจ้าของรถกระบะได้บันทึกภาพจากกล้องวงจรปิดหน้ารถของตัวเองให้ดูในภาพของคลิปดังกล่าวพบว่ารถกระบะกำลังจะกลับรถ เมื่อกลับรถมาได้เกือบถึงช่องเลนซ้ายของถนนก็มีรถจักรยานยนต์ของผู้เสียชีวิตขี่มาด้วยความเร็วแล้วเสียหลักไปชนเข้ากับเสาไฟฟ้า แล้วก็ไปชนกับต้นไม้ใหญ่ริมฟุตปาธอีกครั้งอย่างแรง แล้วรถจักรยานยนต์ก็ล้มลงกับพื้นถนน เบื้องต้นเจ้าพนักงานสอบสวนยังไม่แจ้งข้อกล่าวหากับใคร ต้องรอให้ผู้ได้รับบาดเจ็บอีก 1 ราย อาการดีขึ้นก่อนแล้วจะเชิญมาสอบถามถึงสาเหตุในครั้งนี้ ส่วนผู้ขับรถกระบะคันดังกล่าวจะต้องเชิญตัวไปสอบถามและลงบันทึกประจำวันที่ สน.เอาไว้เพื่อประกอบสำนวนคดีทางกฎหมาย ทั้งนี้อาสาสมัครนำร่างผู้เสียชีวิตส่งไปตรวจสอบอย่างละเอียดอีกครั้ง ที่สถาบันนิติวิทยาศาสตร์โรงพยาบาลศิริราชก่อนที่จะมอบให้ญาติมารับกลับไปบำเพ็ญกุศลทางศาสนาต่อไป
