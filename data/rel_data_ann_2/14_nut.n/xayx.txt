วันนี้ (25 พ.ย.2562) ตำรวจนครบาลท่าข้าม เข้าตรวจสอบภายในบ้าน ในซอยท่าข้าม 28 กรุงเทพมหานคร พบผู้เสียชีวิตถูกฆาตกรรม แยกชิ้นส่วนอำพรางไว้ในตู้เย็น ในบ้านยังพบ ร่างลูกชายของผู้เสียชีวิต เป็นนักศึกษาชั้นปี 2 มหาวิทยาลัยแห่งหนึ่ง ใช้ปืนยิงตัวเองได้รับบาดเจ็บสาหัส ก่อนถูกนำตัวส่งโรงพยาบาลนครธน และเสียชีวิตในเวลาต่อมา พล.ต.ต.โชคชัย งามวงศ์ ผู้บังคับการตำรวจนครบาล 9 เปิดเผยข้อมูลจากการสอบพยานซึ่งเป็นเพื่อนของผู้เสียชีวิตว่า พยายามติดต่อผู้เสียชีวิต แต่ติดต่อไม่ได้ จึงเดินทางไปหาที่บ้าน เมื่อสอบถามลูกชาย ลูกกลับบอกแม่ไม่อยู่บ้าน แต่มีท่าทางมีพิรุธหลายอย่าง เพราะรถและของใช้อยู่ครบ จึงเดินตามหา กระทั่งเปิดตู้เย็นก็พบชิ้นส่วนมนุษย์ จากนั้นไม่นาน ได้ยิงเสียงปืน 1 นัด และพบว่า ลูกชายของผู้เสียชีวิต ยิงตัวเองอาการสาหัส จึงช่วยเหลือนำส่งโรงพยาบาล นอกจากนี้ พยานยังให้ข้อมูลกับตำรวจว่า ผู้เสียชีวิตเคยพูดให้ฟังเรื่องปัญหาของลูกชาย ที่มีอาการป่วยด้วยโรคซึมเศร้า ตำรวจจึงสันนิษฐานว่า จะเป็นปัจจัยที่ทำให้ก่อเหตุ
