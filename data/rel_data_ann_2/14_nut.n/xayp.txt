จากกรณี พบศพทารกแรกเกิด ร่างกายถูกไฟเผาจนไหม้เกรียม นำมาทิ้งที่บริเวณพงหญ้าท้ายสนามกีฬาชุมชน บริเวณศาลาบ่อต้นจิก ตำบลเนินพระ เทศบาลมาบตาพุด อำเภอเมือง จังหวัดระยอง ในที่เกิดเหตุ บริเวณท้ายสนามออกกำลังกาย เป็นป่ารกมีน้ำท่วมขัง อยู่ด้านหลังอาคารชุมชนต้นจิก พบร่างทารกแรกเกิดถูกไฟเผาร่าง นอนคว่ำหน้าจมน้ำอยู่ในพงหญ้าสภาพศพผิวหนังถูกไฟไหม้เกรียมดำเป็นตอตะโกทั้งตัว ใกล้กันพบผ้าขนหนูสีเขียวที่มีรอยไหม้ทิ้งไว้ข้างศพ จากการตรวจสอบภาพกล้องวงจรปิด พบว่า เมื่อคืนมีกลุ่มวัยรุ่น เข้ามาในบริเวณที่เกิดเหตุลักษณะต้องสงสัย ซึ่งเจ้าหน้าที่ได้แกะรอยจากรถจักรยานยนต์ ยี่ห้อฮอนด้า CPX 150 สีขาวแดง จนทราบตัวกลุ่มวัยรุ่นว่าหนึ่งในนั้นคือพ่อของทารกที่เสียชีวิต จึงนำตัวมาสอบสวนพร้อมผู้เป็นแม่ทารก ซี่งทั้งสองมีอายุ 17 ปี และเป็นคนในพื้นที่ ชุมชนที่เกิดเหตุ
