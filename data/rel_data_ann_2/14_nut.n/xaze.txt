วันนี้ (22 ม.ค.) ที่ กองปราบปราม พล.ต.ท.จิรภพ ภูริเดช ผบช.ก. สั่งการ พล.ต.ต.มนตรี เทศขัน ผบก.ป. พ.ต.อ.ปทักข์ ขวัญนา ผกก.4 บก.ป. พ.ต.ต.ศรัณย์ ศรีพักตร์ สว.กก.4 บก.ป. สนธิกำลังเจ้าหน้าที่ตำรวจ สภ.บ้านโคก จ.เพชรบูรณ์ และ สภ.แก่งคอย จ.สระบุรี นำกำลังจับกุม นายศิรสิทธิ์ ธัญโภคินเสถียร อายุ 52 ปี ชาว จ.เพชรบูรณ์ ตามหมายจับศาลจังหวัดเพชรบูรณ์ ที่ 2/2565 ลงวันที่ 21 ม.ค. 2565 ข้อหา “ข่มขืนกระทำชำเราเด็กอายุยังไม่เกิน 13 ปี และ พาบุคคลอายุยังไม่เกิน 15 ปี ไปเพื่อการอนาจาร” ได้บริเวณริมถนนสาธารณะ ม.6 บ้านเขาเกตุ ต.ทับกวาง อ.แก่งคอย จ.สระบุรี ทั้งนี้ เมื่อปี 61 ขณะที่ นายศิรสิทธิ์ ผู้ต้องหารายนี้ ยังพักอาศัยอยู่ในพื้นที่ อ.บ้านโคก จ.เพชรบูรณ์ ได้แสร้งทำตัวเป็นผู้ใจบุญ เข้าวัดปฏิบัติธรรม คอยช่วยเหลือผู้ที่เดือดร้อน จนชาวบ้านในพื้นที่หลงเชื่อเคารพนับถือ จากนั้นผู้ต้องหาทำทีตีสนิท ด.ญ.เอ (นามสมมติ) อายุ 10 ปี ผู้เสียหาย ซึ่งเป็นบุตรสาวของชาวบ้านในละแวกดังกล่าว ด้วยการแสร้งทำเป็นรักและเอ็นดูเหมือนบุตรหลานของตัวเอง จนคนในครอบครัวของผู้เสียหายเกิดความไว้ใจไปมาหาสู่กันเป็นประจำ
