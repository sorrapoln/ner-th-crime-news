เมื่อเวลา 09.00 น.วันที่ 16 ก.ย.64 สืบเนื่องจากที่ ร.ต.อ.อนันต์ นามโภชน์ ร้อยเวรสอบสวน สภ.ปากคลองรังสิต ได้รับแจ้งเหตุมีคนร้ายบุกยิงเจ้าหน้าที่รักษาความปลอดภัยเสียชีวิตคาป้อมยามภายในหมู่บ้านดีไลน์ดีล๊อป ม.4 ต.หลักหก อ.เมือง จ.ปทุมธานี และทราบชื่อผู้เสียชีวิตนายรณกร พงษ์สุด อายุ 21 ปี อยู่บ้านเลขที่ 16/10 ม.4 ต.หลักหก อ.เมือง จ.ปทุมธานี ถูกยิงด้วยอาวุธปืนไม่ทราบขนาดตามที่เสนอข่าวไปแล้วนั้น ต่อมาทางแพทย์นิติวิทยาศาสตร์ กระทรวงยุติธรรม ได้ตรวจสอบที่เกิดเหตุและตัวผู้เสียชีวิตพบว่า ถูกยิงด้วยอาวุธปืนไม่ทราบขนาดเข้าที่บริเวณลำคอด้านซ้าย 2 นัด จากการสอบถามนายรุ่งโรจน์ พงษ์สุด อายุ 43 ปี พ่อผู้เสียชีวิตบิดาของนายรณกร พงษ์สุด หรือเฟิร์ส ที่ถูกยิงเสียชีวิตพร้อมครอบครัวได้เดินทางมาที่เกิดเหตุพร้อมเปิดเผยว่า ลูกตนเองเคยถูกคนร้ายใช้อาวุธมีดฟันจนได้รับบาดเจ็บ เหตุการณ์เกิดขึ้นเมื่อเวลา 13.30 น.วันที่ 18 ก.ค. 64 ที่ผ่านมาและได้เดินทางไปแจ้งความไว้แล้วที่ สภ.ปากคลองรังสิต โดยให้เหตุการณ์ว่าสาเหตุที่ทะเลาะกันเพราะมาจากเรื่องที่ผู้ตายได้พบผู้ก่อเหตุซึ่งเป็นหัวหน้างาน (ผู้ก่อเหตุ) ไม่ปฏิบัติตามหน้าที่ที่ตนเองได้รับคือชอบหลับในเวลาทำงานและใช้งานแต่ลูกตนเอง จนลูกตนเองต้องไปปลุกและทำให้ไม่พอใจถึงขั้นเกิดปากเสียงกันเกิดขึ้นและผู้ก่อเหตุได้ใช้มีดดาวยาวฟันเข้าที่บริเวณนิ้วชี้มือด้านขวาจนได้รับบาดเจ็บ จากนั้นผู้ก่อเหตุก็โดนไล่ออก ส่วนคดีก็ไม่มีอะไรคืบหน้าคนร้ายก็ยังขี่รถจยย.อยู่ในละแวกที่เกิดเหตุ จนลูกชายตนเองมาโดนยิงตาย และไม่คาดว่าจะมีอะไรรุนแรงจนถึงขนาดนี้
