เจ้าหน้าที่ตำรวจกองปราบ นำกำลังเข้าจับกุม นายวิษณุ (สงวนนามสกุล) อายุ 39 ปี ผู้ต้องหา ในคดีทำร้ายร่างกายชายหนุ่มรายหนึ่ง ซึ่งเป็นกิ๊กกับแฟนสาว "แค้นถูกตีท้ายครัว" โดยหลังก่อเหตุทำร้ายร่างกายแล้ว จึงนำตัวไปปล่อยทิ้งกลางถนน ในสภาพเปลือยกาย ทั้งนี้ สืบเนื่องจากเมื่อประมาณปี พ.ศ. 2553 ขณะที่นายวิษณุ ได้คบหาอยู่ด้วยกันกับ น.ส.ปลา (นามสมมติ) อายุ 29 ปี กระทั่งนายวิษณุ ทราบว่า น.ส.ปลา ได้แอบไปมีความสัมพันธ์ กับชายหนุ่มคนหนึ่ง ในระหว่างที่นายวิษณุ ออกไปทำงาน จึงเกิดความหึงหวง กระทั่งต่อมานายวิษณุ จึงได้วางแผนเพื่อเตรียมที่ก่อเหตุ โดยได้ดื่มสุราย้อมใจ พร้อมกับนำท่อนเหล็กไปดักรอ บริเวณข้างร้านเช่าซีดีแห่งหนึ่งใน อ.ด่านช้าง จ.สุพรรณบุรี ซึ่งเป็นบริเวณใกล้เคียงกับสถานที่ที่ น.ส.ปลา ทำงานอยู่ โดยเมื่อนายวิษณุ เห็นกิ๊กหนุ่มของแฟนสาว กำลังเดินมาหา น.ส.ปลา จึงได้ใช้ท่อนเหล็กที่เตรียมมาตี กระหน่ำตีไปที่ศีรษะของผู้เสียหาย ถึง 3 ครั้ง จากนั้นได้ใช้ท่อนเหล็ก บังคับให้ผู้เสียหายขับรถจักรยานยนต์ โดยนายวิษณุ นั่งซ้อนท้ายไปด้วย ซึ่งได้ขับขี่รถจยย. เข้าไปในชุมชนเขาน้ำแดง อ.ด่านช้าง จ.สุพรรณบุรี
