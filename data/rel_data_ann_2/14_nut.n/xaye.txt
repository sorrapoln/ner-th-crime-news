คดีนี้เกิดในท้องที่ของ สภ.บ่อผุด จังหวัดสุราษฎร์ธานี ได้รับแจ้งเหตุยิงกันและมีผู้ได้รับบาดเจ็บด้วย เหตุเกิดในซอยอีสานพัฒนา หมู่ 6 ตำบลบ่อผุด อำเภอเกาะสมุย เมื่อเดินทางไปตรวจสอบพบจุดเกิดเหตุเป็นตึกแถวสร้างติดกันหลายคูหา โดยที่คูหาหนึ่ง ซึ่งเป็นหน้าร้านขายของชำ พบเก้าอี้ล้มระเนระนาด และอีกคูหาใกล้กันเป็นร้านซ่อมรถจักรยานยนต์ มีรอยกระสุนปืนยิงเจาะทะลุผนัง และประตูเหล็กแบบม้วนเก็บได้ โดยบางจุดมีหัวกระสุนปืนฝังอยู่ด้วย ตำรวจจึงเก็บไว้เป็นหลักฐาน ส่วนผู้ได้รับบาดเจ็บจากเหตุการณ์นี้ พบมี 1 คน คือ นายสันทัด เคยนา อายุ 35 ปี ถูกยิงด้วยอาวุธปืนเข้าหน้าอกด้านขวา และชายโครงข้างซ้าย รวม 2 นัด หลังเกิดเหตุมีคนช่วยเหลือนำตัวส่งโรงพยาบาล โดยในเวลาต่อมาทราบว่า นายสันทัด ซึ่งอยู่ในอาการสาหัสได้เสียชีวิตแล้ว ก่อนที่ในช่วงเย็นวันเดียวกันชุดสืบสวนทราบแน่ชัดว่ามือปืน ก็คือ นายสุชาติ บุญสินธุ์ อายุ 41 ปี คนที่ขี่รถจักรยานยนต์แบบวิบาก จึงตามไปควบคุมตัวได้ที่กระท่อมริมชายป่าในพื้นที่ หมู่ 3 ตำบลบ่อผุด พร้อมกับอาวุธปืนขนาดจุด 38 ที่ใช้ก่อเหตุ โดยผู้ต้องหายอมรับสารภาพว่าเป็นคนลั่นไกยิง นายสันทัด จริง อ้างว่าที่ทำไปเพราะผู้เสียชีวิตพาแฟนสาวของตนเองมาอยู่ด้วยนาน 2 วันแล้ว เมื่อตนเองทราบเรื่องจึงตามมารับตัวแฟนสาวกลับ แต่ถูก นายสันทัด เข้าขวางทางไว้ และทำท่าจะทำร้ายตนเอง จึงชักอาวุธปืนยิงใส่จนอีกฝ่ายเสียชีวิต
