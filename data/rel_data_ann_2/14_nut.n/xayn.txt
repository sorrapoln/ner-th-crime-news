เมื่อเวลา 01.00 น.วันที่ 23 ม.ค. ร.ต.อ.กันตพัฒน์ ชาวดอน รองสารวัตรสอบสวน สภ.เมือง สมุทรปราการ ได้รับแจ้งมีเหตุทะเลาะวิวาทภายในร้านขายยำและลูกชิ้นนึ่ง ซึ่งเป็นห้องแถวเลขที่ 2008 หมู่ 3 ซอยสินสมบูรณ์ หรือซอยโอ่ง ต.ท้ายบ้านใหม่ อ.เมือง จ.สมุทรปราการ มีผู้ถูกตีได้รับบาดเจ็บหลายราย หลังรับแจ้งจึงรุดไปตรวจสอบ ที่เกิดเหตุบริเวณหน้าร้านดังกล่าวซึ่งเป็นห้องแถวเช่าชั้นเดียวได้พบร่างผู้บาดเจ็บ 2 รายเป็นชาย และหญิง ซึ่งเป็นสามีภรรยากันโดยทราบชื่อผู้ถูกแทงเป็นเจ้าของร้านขายยำ ชื่อนายศิริชัย พรมศิริ อายุ 27 ปี มีบาดแผลถูกแทงเข้าที่หน้าอกซ้ายและหน้าท้องรวม 2 แผล ส่วนผู้บาดเจ็บที่เป็นหญิงชื่อ น.ส.สุภาพร ประนม อายุ 42 ปี มีบาดแผลถูกฟันเข้าที่ต้นแขนซ้าย นั่งอยู่กับพื้นถนนหน้าร้าน เจ้าหน้าที่มูลนิธิได้ให้การปฐมพยาบาลเบื้องต้นก่อนนำส่งรักษาที่โรงพยาบาลเมืองสมุทรปากน้ำ ส่วนผู้บาดเจ็บอีกรายซึ่งเป็นคู่กรณีและเป็นผู้ก่อเหตุเป็นชายชื่อนายไกรษร สมรูป อายุ 37 ปี เจ้าของร้านขายเสื้อผ้า ซึ่งมีร้านอยู่ติดกันมีบาดแผลแตกที่ศีรษะด้านหลังถูกตีด้วยของแข็งนั่งอยู่กับพื้นหน้าร้าน มูลนิธิได้ให้การปฐมพยาบาลก่อนนำส่งรักษาที่โรงพยาบาลสมุทรปราการ
