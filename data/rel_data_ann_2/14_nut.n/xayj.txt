เมื่อเวลา เวลา 20.30 น. วันที่ 8 ต.ค.64 กองร้อยตำรวจตระเวนชายแดน 327 โดย พ.ต.ท.ยุธยา สังแสวง ผบ.ร้อย ตชด.327 ร.ต.อ.สุธิชัย เชื้อเจ็ดตน รอง ผบ.ร้อย ตชด.327 ร.ต.อ.อนัญวัฒน์ รัตนวิชัย ผบ.มว.กก.ตชด.32ร่วมกับ กองกำลังผาเมือง โดยกองร้อยทหารพรานที่ 3308 ร่วมกับกองร้อยทหารม้าที่ 1 หน่วนเฉพาะกิจกรมทหารม้าที่ 3 ภายใต้การอำนวยการของ พ.อ.สัมฤทธิ์ ฉัตรวัฒนาสกุล ผบ.ฉก.ม.3 กองกำลังผาเมือง นำโดย ร.อ.ศุภรัตน์ มีรอด ผบ.ร้อย ม.1 ฉก.ม.3 ได้ตั้งจุดตรวจ จุดสกัด บริเวณ บ.นาโต่ ต.แม่สลองใน อ.แม่ฟ้าหลวง จ.เชียงราย ตามมาตรการสกัดกั้นการลักลอบค้ายาเสพติด สิ่งผิดกฏหมายและการสกัดกั้นการลักลอบเข้าเมืองโดยผิดกฏหมายของแรงงานข้ามชาติตามแนวชายแดนอย่างเข้มข้น ได้ตรวจพบชายต้องสงสัยรถจักรยานยนต์ จำนวน 2 คัน คันแรกขับมา 1 คน คันที่ 2 ซ้อนกันมา 2 คน ผ่านมา จึงได้เรียกให้หยุดเพื่อขอทำการตรวจค้นโดยทราบชื่อคือ นาย 1. นายเน (นามสมมุติ เนื่องจากเป็นเยาวชน) อายุ 17 ปี ชาว ต.แม่ฟ้าหลวง อ.แม่ฟ้าหลวง จ.เชียงราย 2.นายตี (นามสมมุติ เนื่องจากเป็นเยาวชน) อายุ 16 ปี ชาว ต.แม่ฟ้าหลวง อ.แม่ฟ้าหลวง จ.เชียงราย 3 นายสมชาย อูหมื่อ อายุ 21 ปี ชาว ต.แม่ยาว อ.เมือง จ.เชียงราย ในเบื้องต้นไม่พบสิ่งผิดกฎหมาย แต่เจ้าหน้าที่สังเกตเห็นอาการมีพิรุธของชายทั้ง 3 คน เนื่องจากให้การวกไปวนมา จึงได้ตรวจค้นรถอย่างละเอียด โดยเจ้าหน้าที่พบยาเสพติดให้โทษประเภท 1 (ยาบ้า) จำนวนประมาณ 50,000 เม็ด โดยยาบ้าทั้งหมดได้แยกเป็นห่อ และซุกซ่อนอยู่ตามชิ้นส่วนต่างๆ ของรถจักรยานยนต์ที่ขับขี่มา โดยคันแรก เป็นรถจักรยานยนต์ยี่ห้อฮอนด้า คลิก 125 สีดำ หมายเลขทะเบียน กต 7892 เชียงราย ซุกซ่อนยาบ้า จำนวน 25,000 เม็ดไว้ในกรองอากาศ บังลมหน้า และ ไฟท้าย ส่วนรถคันที่ 2 เป็นรถจักรยานยนต์ยี่ห้อฮอนด้า คลิก 125 สีดำ หมายเลขทะเบียน 1 กผ 3511 สุราษฎร์ธานี ซุกซ่อนยาบ้าจำนวน 25,000 เม็ด ไว้ในกรองอากาศ ไฟท้าย และบังลมหน้า ทางเจ้าหน้าที่จึงได้ทำการควบคุมผู้ต้องหาทั้ง 3 คน พรอมของกลางส่งให้กับพนักงานสอบสวน สภ.แม่ฟ้าหลวงเพื่อดำเนินคดีตามกฎหมายต่อไป
