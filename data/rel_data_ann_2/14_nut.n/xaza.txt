ร.ต.อ.ประสาท อมรพรรณพงษ์ รอง สารวัตร(สอบสวน) สภ.พานทอง ได้รับแจ้งเหตุมีกระสุนปืนปริศนาตกใส่รถยนต์ภายในหมู่บ้านแกรนด์เซ็นทรัลปาร์ค ในตำบลหนองตำลึง อำเภอพานทอง จังหวัดชลบุรี จึงรุดไปตรวจสอบ เมื่อไปถึงพบรถโตโยต้า ฟอร์จูนเนอร์ สีดำหมายเลขทะเบียน งต 8177ชลบุรี จอดอยู่หน้าบ้าน มีรูกระสุนปืนตกใส่ช่วงกระโปรงหน้ารถบริเวณห้องเครื่องยนต์และพบหัวกระสุนปืนขนาด 9 มม.ตกอยู่บริเวณหน้ารถที่พื้นดิน จากการสอบถามนายพนมทัย ขันแก้วอายุ 40 ปี เพื่อนบ้านที่มาตัดต้นไม้ข้างรถที่จอดอยู่ ซึ่งอยู่ในอาการตกใจ เปิดเผยว่าตนกับนายอุดร บุญแล อายุ 42 ปี ซึ่งเป็นเจ้าของรถ ได้ออกมาพูดคุยกันว่า จะตัดต้นไม้ ในระหว่างที่กำลังยืนมองว่าจะตัดกิ่งไม้กิ่งไหน ก็มีเสียงดังขึ้นมาคล้ายเสียงอะไรแหวกกิ่งไม้มา แล้วก็ตกไปโดนรถยนต์คันดังกล่าว ซึ่งกระสุนนั้นเฉียดหัวตนเองไปนิดเดียว ซึ่งไม่รู้ว่ามาจากทิศทางไหน
