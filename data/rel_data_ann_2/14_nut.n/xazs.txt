เมื่อวันที่ 8 ก.ค. ตำรวจภูธรจังหวัดหนองบัวลำภู ได้รับแจ้งว่า มีชายคลุ้มคลั่งลักษณะคล้ายเมายาบ้าอาละวาด เอามีดและขวานไล่ฟันชาวบ้าน และทุบทำลายประตูบ้านที่อยู่ใกล้เคียงได้รับความเสียหาย 3 หลัง ที่บ้านข่าใหญ่ตำบลหัวนา อำเภอเมืองหนองบัวลำภู หลังรับแจ้งจึงรุดไปตรวจสอบ โดยก่อนหน้านั้น ร.ต.อ.ประยูร บุญรอด รอง สวป.สภ.เมืองหนองบัวลำภู ที่ทราบข่าวได้ไปตรวจสอบที่เกิดเหตุ ก่อนตำรวจชุดสายตรวจจะตามไปถึง เมื่อไปถึง ร.ต.อ.ประยูร พบว่ามีชาวบ้านหลายคนอยู่ในอาการหวาดผวา และขณะที่ทางร.ต.อ.ประยูร กำลังรอตำรวจชุดเผชิญเหตุ หนุ่มคลั่งได้ถือมีดวิ่งมาทำร้ายโดยฟันเข้าที่ศีรษะ ท้ายทอยเป็นแผลลึก 6 นิ้ว และบริเวณลำตัวโชคดีมีเสื้อเกราะ ขณะที่คนร้ายยังคลั่งต่อวิ่งไปทุบกระจกรถยนต์สายตรวจ และกระจกส่องด้านหน้าคนขับได้รับความเสียหาย โดยทราบชื่อหนุ่มคลั่งภายหลังคือ นายพิมล ทุมซะ อายุ 28 ปี จากการสอบสวนแม่ของนายพิมล ทราบว่า ก่อนหน้านี้ลูกชายของตนเกิดอาการคลุ้มคลั่งประสาทหลอนกลัวว่าจะมีคนทำร้าย ซึ่งเมื่อช่วงดึกของวันที่ 7 ก.ค.ได้ใช้ของแข็งคล้ายมีด หรือ ขวาน เดินไปทุบประตูบ้านของชาวบ้านที่อยู่ใกล้ๆจนได้รับความเสียหาย ขณะที่ตนเองก็กลัวลูกชายก็ได้หลบไปบ้านพี่ชายที่อยู่ในหมู่บ้านเดียวกัน ซึ่งเจ้าหน้าที่จะได้ติดตามตัวคนร้ายมาดำเนินคดีต่อไป
