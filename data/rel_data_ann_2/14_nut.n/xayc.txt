เมื่อวันที่ 20 ม.ค. ร.ต.อ.ศิริพงษ์ เพ็งมณี รอง สว.(สอบสวน) สน.พญาไท รับแจ้งเหตุตำรวจยิงตัวตาย ในสถานีตำรวจรถไฟมักกะสัน (ส.รฟ.มักกะสัน) กองกำกับการ1 กองบังคับการตำรวจรถไฟ (กก.1 บก.รฟ.) ถนนนิคมมักกะสัน แขวงมักกะสัน เขตราชเทวี กรุงเทพฯ จึงรุดไปตรวจสอบพร้อม พ.ต.อ.สุรศักดิ์ สิทธิใหญ่ ผกก.กก.1 บก.รฟ. พ.ต.อ.บวรภพ สุนทรเรขา ผกก.สน.พญาไท เจ้าหน้าที่กองพิสูจน์หลักฐาน (พฐ.) แพทย์เวร สถาบันนิติเวช รพ.ตำรวจ และมูลนิธิร่วมกตัญญู ที่เกิดเหตุภายในห้องประชุมของสถานี พบศพ ส.ต.อ.ปริวัตร (สงวนนามกุล) อายุ 32 ปี ผบ.หมู่ ป. ประจำสถานีตำรวจรถไฟมักกะสัน สภาพสวมเสื้อยืดแขนสั้นสีขาว กางเกงฟุตบอลขาสั้น สีดำ นอนหงายจมกองเลือดอยู่ที่พื้นกลางห้อง มีบาดแผลถูกกระสุนปืนขนาด 9 มม. เข้าที่ขมับซ้ายทะลุขวา 1 นัด ใกล้มือซ้ายพบปืนพกขนาด 9 มม. และปลอกกระสุนตกอยู่ 1 ปลอก จึงเก็บไว้เป็นหลักฐาน พ.ต.อ.สุรศักดิ์ สิทธิใหญ่ ผกก.กก.1 บก.รฟ. เปิดเผยเบื้องต้นว่า ผู้เสียชีวิต เข้าเวรรักษาการณ์ภายในสถานีเมื่อวันที่ 19 ม.ค. ที่ผ่านมา ขณะก่อเหตุไม่ได้เข้าเวร ทราบว่ามีประวัติการรักษาอาการเกี่ยวกับสภาพจิต ซึมเศร้า ที่ รพ.ตำรวจ ส่วนสาเหตุที่ตัดสินใจก่อเหตุยังไม่สามารถยืนยันได้แน่ชัด อยู่ระหว่างรอสอบปากคำเพื่อนๆร่วมงานและญาติๆ และผลการชันสูตร อย่างละเอียดอีกครั้ง ก่อนดำเนินการตามขั้นตอนกฎหมายต่อไป
