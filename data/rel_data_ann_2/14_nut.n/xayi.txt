เมื่อเวลาประมาณ 08.00 น.ที่ผ่านมา ตำรวจ สน.ทุ่งครุ ได้รับแจ้งอุบัติเหตุรถจักรยานยนต์ถูกรถบรรทุกปูนซีเมนต์เฉี่ยวชนเสียชีวิต 2 ราย จุดเกิดเหตุใกล้สถานีส่งก๊าซ ปตท. ถนนเลียบทางด่วนทุ่งครุ เขตทุ่งครุ กรุงเทพฯ ตรวจสอบที่เกิดเหตุพบรถจักรยานยนต์สีแดง หมายเลขทะเบียน 3กถ1681 กทม. ถูกรถพ่วงบรรทุกปูนซีเมนต์เฉี่ยวชน มีผู้เสียชีวิตสยดสยอง 2 ราย ทราบชื่อคนขับจักรยานยนต์คือ นายวิภาค เรืองสินจรัสแสง อายุ 37 ปี ครู โรงเรียนพุทธบูชา โดนล้อรถบรรทุกทับเสียชีวิต ส่วนอีกรายเป็นนักเรียนชั้น ม.5 โรงเรียนพุทธบูชาเช่นกัน ทราบชื่อนางสาวชลธิชา สุขเกษม อายุ 17 ปี หลังเกิดเหตุเจ้าหน้าที่ได้ควบคุมตัวคนขับรถบรรทุกไว้สอบสวนและดำเนินคดีต่อไป
