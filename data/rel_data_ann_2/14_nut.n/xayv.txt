วันนี้ (30 ม.ค.2561) ผู้สื่อข่าวรายงานว่า ตำรวจเข้าตรวจสอบบ้านพักหลังหนึ่งในพื้นที่บ้านไทยพัฒนา ต.คลองหาด อ.คลองหาด จ.สระแก้ว หลังเกิดเหตุฆาตกรรมนางสายันต์ จันทา เจ้าของตลาดสายันต์ ซึ่งเป็นตลาดใหญ่ในตลาดโรงเกลือ และนายพิพัฒน์ ตั้งพงศ์ทอง สามี โดยทั้ง 2 คนถูกแทงและปาดคอเสียชีวิตภายในบ้าน ตำรวจสอบสวนคนงานในบ้าน บอกว่า ผู้เสียชีวิตทั้ง 2 คน อาศัยอยู่ในบ้านพักหลังที่เกิดเหตุตามลำพัง โดยมีเนื้อที่ 9 ไร่ ขณะที่ช่วงเช้าวันนี้ตัวเองได้เข้ามาทำงานตามปกติ แต่พบว่าภายในบ้านเงียบผิดปกติ เมื่อเข้าไปภายในบ้านพบว่าทั้ง 2 คนเสียชีวิตแล้ว ส่วนสาเหตุการเสียชีวิตตำรวจอยู่ระหว่างการตรวจสอบ เบื้องต้นตั้งไว้ 2 ประเด็น คือ ขัดแย้งธุรกิจค้าขายในตลาดโรงเกลือ หรือขัดแย้งทางการเมือง เพราะก่อนหน้านี้มีนักการเมืองพยายามทาบทามให้ผู้เสียชีวิตช่วยสนับสนุน
