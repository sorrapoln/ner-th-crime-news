เวลา 23.00 น. วันที่ 30 ส.ค.64 ร.ต.อ.นิพนธ์ ประเสริฐสังข์ รองสารวัตรสอบสวน สภ.หนองพอก ได้รับแจ้งเหตุหญิงถูกแทงด้วยอาวุธมีด ที่บ้านเลขที่ 141 หมู่ 4 ต.หนองพอก อ.หนองพอก จ.ร้อยเอ็ด จึงออกตรวจสอบพร้อมชุดสืบสวน อาสาสมัครกู้ภัยอโสกหนองพอก ถึงที่เกิดเหตุเป็นบ้านปูนชั้นเดียว จุดเกิดเหตุเป็นบริเวณหน้าห้องนอนภายในบ้าน พบคราบเลือดเปื้อนเต็มพื้นปูน พบเพียงอาวุธมีปลายแหลมยาวประมาณ 1 ฟุตตกในที่เกิดเหตุ ส่วนผู้บาดเจ็บทราบชื่อคือนางทองอร ทองใบ อายุ 51 ปี ถูกแทงที่บริเวณหลังเป็นแผลฉกรรย์ 3 แผล ญาตินำส่งโรงพยาบาลหนองพอกก่อนที่เจ้าหน้าที่มาถึงจุดเกิดเหตุ ส่วนผู้ก่อเหตุทราบชื่อคือนายดุลยวัตร เหมือนทอง อายุ 24 ปี ซึ่งเป็นลูกชายของผู้บาดเจ็บ ได้อาศัยช่วงชุลมุนหลบหนีไป เบื้องต้นร้อยเวรสอบสวน จึงได้ตรวจสอบจุดเกิดเหตุและเก็บมีดไว้เป็นหลักฐาน เพื่อเร่งติดตามตัวผู้ก่อเหตุมาดำเนินการตามกฎหมายต่อไป
