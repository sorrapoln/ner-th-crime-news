เมื่อวันที่ 21 มกราคม 2565 ผู้สื่อข่าวรายงานว่า จากกรณีที่มีการนำเสนอข่าว ครอบครัวเดินหน้าร้องทุกข์ขอความเป็นธรรม หลังจากที่ลูกชายวัย 38 ปี ถูกรถตู้ตำรวจชนเสียชีวิต ระหว่างเดินทางกลับจากส่งหมูกระทะ แต่ไม่ได้รับค่าชดเชยจากคู่กรณี ความคืบหน้าล่าสุดผู้สื่อข่าวเดินทางไปที่ สภ.ปทุมราชวงศา จ.อำนาจเจริญ เพื่อพบกับ พ.ต.อ.นิติธร แสงย้อย ผกก.สภ.ปทุมราชวงศา เพื่อสอบถามความคืบหน้าทางคดี โดย พ.ต.อ.นิติธร เปิดเผยกับผู้สื่อข่าวว่า ข้อมูลในส่วนที่เกี่ยวข้องกับรูปคดีนั้นไม่สามารถเปิดเผยได้ แต่ยืนยันว่าข้อมูลที่ครอบครัวผู้เสียหายโพสต์ลงในเฟซบุ๊กนั้น ไม่ได้เป็นจริงทั้งหมด แต่ถึงอย่างไรก็ขอยืนยันกับทางครอบครัวผู้เสียชีวิตว่า ทางเจ้าหน้าที่ตำรวจจะให้ความเป็นกับทุกฝ่าย ซึ่งตอนนี้อยู่ในระหว่างการสอบสวนพยานหลักฐาน โดยมีความคืบหน้าไปแล้วกว่า 70% คาดว่าน่าจะสามารถสรุปคดีได้ในประมาณสัปดาห์หน้า ซึ่งผิดก็ต้องว่าไปตามผิด จากนั้นผู้สื่อข่าวได้เดินทางไปพบกับครอบครัวของผู้เสียชีวิตที่บ้านหลังหนึ่งในพื้นที่ ต.เหล่าพรวน อ.เมืองอำนาจเริญ โดยมีนายบุญหลาย สุรารักษ์ นางหนูเขียม สุรารักษ์ นางสาวลัดดา สุรารักษ์ อายุ 33 ปี พ่อแม่และน้องสาวของผู้ตาย ต่างพูดเป็นเสียงเดียวกันว่า ทางครอบครัวจะเดินหน้าเรียกร้องความเป็นธรรมจนถึงที่สุด จนกว่าทางครอบครัวจะได้รับความเป็นธรรม โดยไม่เชื่อว่ารถจักรยานยนต์ของผู้ตายจะไม่มีไฟหน้า ตามที่ทางตำรวจกล่าวอ้างอย่างแน่นอน เพราะรถคันที่เกิดเหตุก็ใช้อยู่ทุกวัน มีเอกสารครบ มี พ.ร.บ.ครบ และอีกอย่างหากผู้ตายขับรถย้อนศรตามที่ตำรวจกล่าวอ้างจริง ทำไมจุดที่ชนจึงอยู่ในเลนของผู้ตายที่มุ่งหน้าจะกลับบ้าน ดังนั้นทางครอบครัวจึงอยากวอนขอให้คนกลางมาทำหน้าที่สอบสวนใหม่ตั้งแต่เริ่มต้น เพราะกลัวจะไม่ได้รับความเป็นธรรม เนื่องจากคู่กรณีเป็นเจ้าหน้าที่ตำรวจใน สภ.เจ้าของคดี
