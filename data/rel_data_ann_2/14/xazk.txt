ความคืบหน้าคดีของสาวโรงงานถูกฆ่าเปลือยก่อนคนร้ายนำร่างทิ้งลงในคลองบางพระครู อยู่ในพื้นที่อำเภอบางปะหัน จังหวัดพระนครศรีอยุธยา โดยเหตุเกิดช่วงปลายเดือนกรกฎาคมที่ผ่านมา ล่าสุด ช่วงบ่ายวันนี้ (12 ส.ค.) พลตำรวจโทอำพล บัวรับพร ผู้บัญชาการตำรวจภูธรภาค 1 พร้อมด้วยพลตำรวจตรีนราเดช ทิพย์รักษ์ ผู้บังคับการตำรวจภูธรจังหวัดพระนครศรีอยุธยา และตำรวจชุดสืบสวน นำตัวนายกวินภพ หอมดวง หรือ "ตาล" อายุ 18 ปี ผู้ต้องหาในคดีนี้ มาทำแผนประกอบคำรับสารภาพยังจุดเกิดเหตุ โดยสามารถทำได้เพียงจุดเดียว คือ บริเวณริมคลองบางพระครูพื้นที่เกิดเหตุ ซึ่งเป็นจุดที่ผู้ต้องหานำร่างของนางสาววราพร อิ่มอาหาร อายุ 40 ปี มาทิ้งน้ำ เนื่องจากมีชาวบ้านและญาติของผู้เสียชีวิตมาเฝ้าสังเกตการณ์จำนวนมาก
