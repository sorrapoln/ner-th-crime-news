วันนี้ (22 ม.ค.) ที่ กองปราบปราม พล.ต.ท.จิรภพ ภูริเดช ผบช.ก. สั่งการ พล.ต.ต.มนตรี เทศขัน ผบก.ป. พ.ต.อ.ปทักข์ ขวัญนา ผกก.4 บก.ป. พ.ต.ต.ณรงค์ หาญสันเทียะ สว.กก.4 บก.ป. นำกำลังจับกุม นายกวินพัฒน์ ศิริวัชรวงศ์ อายุ 40 ปี ตามหมายจับศาลจังหวัดลำปาง ที่ จ.3/2565 ลงวันที่ 17 ม.ค. 65 ข้อหา “ฉ้อโกง, เอาไปเสียซึ่งเอกสารของผู้อื่น” ได้บริเวณลานจอดรถปั๊มน้ำมันแห่งหนึ่ง ใน ต.แม่เจดีย์ อ.เวียงป่าเป้า จ.เชียงราย ทั้งนี้ เมื่อปี 61 ขณะที่ นายกวินพัฒน์ ยังทำงานเป็นตัวแทนฝ่ายขายบริษัทประกันชีวิตชื่อดัง ได้ทำทีตีสนิทพระวัดดังในจังหวัดลำปางรูปหนึ่ง เนื่องจากเห็นว่ามีญาติโยมศรัทธานำเงินมาทำบุญเยอะ จากนั้นได้ออกอุบายชักชวนนำเงินมาลงทุนทำประกันชีวิต อ้างจะได้รับผลตอบแทน 14% ต่อปีของเบี้ยประกันที่ชำระไป พร้อมกับค่าคอมมิชชันอีก 10% รวมแล้วจะได้ค่าตอบแทน 24% ต่อปี ประกอบกับเห็นว่าหากได้เงินดังกล่าวมา น่าจะนำไปทำประโยชน์เงินพัฒนาวัดได้ จึงหลงเชื่อนำเงินส่วนตัวมาทำประกันชีวิตกับนายกวินพัฒน์ เป็นเงินหลายล้านบาท ซึ่งในช่วง 1-2 ปีแรก ได้รับดอกเบี้ยพร้อมกับค่าคอมมิชชันตามที่ตกลงกันไว้บ้าง แม้จะไม่ครบถ้วนทั้งหมด แต่ผู้เสียหายไม่ติดใจ เพราะนายกวินพัฒน์ ผู้ต้องหา อ้างว่าจะนำเงินจำนวนดังกล่าวไปหมุนเวียน
