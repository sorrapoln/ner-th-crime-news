เมื่อวันที่ 24 พฤศจิกายน พล.ต.ท.จิรภพ ภูริเดช ผบช.ก. พล.ต.ต.ภูมินทร์ พุ่มพันธุ์ม่วง ผบก.ปฏิบัติการพิเศษ (บก.ปพ.) สั่งการให้ พ.ต.อ.อภิสัณฐ์ ไชยรัตน์ ผกก.วิเคราะห์ข่าวและเครื่องมือพิเศษ บก.ปพ. พ.ต.ต.ชัยวัฒน์ จันนา สว.วิเคราะห์ข่าว พร้อมกำลังเข้าจับกุมนายนนทพันธ์ สุวรรณรัตน์ อายุ 25 ปี ตามหมายจับศาลจังหวัดเพชรบุรี ที่ 241/2563 ข้อหาฉ้อโกง ได้ที่บริเวณหน้าศาลากลางจังหวัดพระนครศรีอยุธยา โดยก่อนหน้านี้ได้หลอกผู้เสียหายเป็นนายตำรวจระดับรองผู้บังคับการ มีนิสัยส่วนตัวชอบสะสมพระเครื่อง ได้เข้าไปดูในเฟซบุ๊กเพจ “ชื่อ OHM (มือปราบอินดี้)“ ที่มีการโพสต์ขายพระเครื่อง “เหรียญหลวงพ่อแดง วัดเขาบันไดอิฐ จ.เพชรบุรี” เมื่อผู้เสียหายลองตรวจดูแล้ว ก็เห็นว่าเป็นเหรียญแท้ จึงตกลงขอซื้อเป็นเงิน 130,000 บาท พร้อมกับโอนเงินให้ผู้ต้องหาอีกด้วย เมื่อโอนเงินไปแล้ว ผู้ต้องหาก็จัดส่งพระมาให้ เมื่อผู้เสียหายนำมาส่องดูอีกครั้ง ก็ปรากฏว่าเป็นพระเก๊ ไม่ตรงกับรูปที่ลงไว้ จึงรีบติดต่อเพื่อขอเงินคืน ผู้ต้องหากลับบ่ายเบี่ยงไม่ยอมคืนให้ รวมทั้งยังปิดเพจหนีอีกด้วย ผู้เสียหายต้องเข้าแจ้งความที่ สภ.ชะอำ เพื่อให้ดำเนินคดี ก่อนตามจับกุมได้ดังกล่าว
