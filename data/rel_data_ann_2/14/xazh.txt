เมื่อวานนี้ (14 มิ.ย.2560) ตำรวจภูธรโนนไทย จ.นครราชสีมา เข้าตรวจสอบคลองน้ำสาธารณะ หลังรับแจ้งพบศพหญิงไทยทราบชื่อเสียชีวิต ต่อทราบชื่อผู้ตาย คือนางสัมฤทธิ์ บดกระโทก อายุ 80 ปี สภาพศพมีแผลถูกตีด้วยของแข็งบริเวณกลางหน้าผากเป็นรอยยุบ มีคราบเลือดติดอยู่ แพทย์ชันสูตรพบว่าเสียชีวิตมาแล้วไม่เกิน 24 ชั่วโมง เจ้าหน้าที่ตำรวจและหน่วยกู้ภัยฮุก 31 ได้ตรวจที่เกิดเหตุและพยายามสอบถาม นายบุญชัย บดกระโทก อายุ 44 ปี บุตรชายนางสัมฤทธิ์ ที่มีอาการทางจิตและปิดล็อกประตูไม่ยอมออกมาจากบ้านและสงสัยว่าจะเป็นผู้ก่อเหตุ เจ้าหน้าที่จึงช่วยกันงัดบ้านเข้าไปพบนายบุญชัยนอนหมดสติพบหลักฐานไม้หน้าสามติดตะปู มีคราบเลือดเปื้อน พร้อมยาระงับประสาทอีกหลายเม็ดวางอยู่ใกล้ตัวภายในบ้าน จึงได้ควบคุมตัวมาไปสอบสวนที่โรงพัก ตำรวจ เปิดเผยว่า จากหลักฐานที่เกิดเหตุเชื่อได้ว่านายบุญชัย อาจเป็นผู้ก่อเหตุ โดยใช้ไม้หน้าสามตีศีรษะผู้เป็นแม่จนเสียชีวิต ก่อนลากศพไปโยนทิ้งคลองน้ำเพื่ออำพราง ซึ่งคาดว่าอาจก่อเหตุตั้งแต่ช่วงกลางคืน ก่อนจะหลบหนีซ่อนกตัวอยู่ในบ้าน และกินยาระงับประสาทหลายเม็ด จนนอนหมดสติ เพื่อนบ้านให้ข้อมูลว่า นายบุญชัยมีอาการทางจิตมานานหลายปี พักอาศัยอยู่กับแม่ลำพัง 2 คน มักทะเลาะตบตีทำร้ายร่างกายแม่เป็นประจำ แต่ด้วยความรักลูกนางสัมฤทธิ์ก็อดทนและดูแลเลี้ยงดูลูกชายที่เป็นโรคประสาทตลอดมา กระทั่งวันเกิดเหตุนายบุญชัยน่าจะมีอาการทางจิตกำเริบ จึงใช้ไม้หน้าสามตีแม่จนเสียชีวิต อย่างไรก็ตาม ตำรวจกำลังประสานเจ้าหน้าที่โรงพยาบาลจิตเวช ตรวจสอบอาการของผู้ก่อเหตุ เพื่อบันทึกหลักฐานดำเนินการตามขั้นตอนกฎหมายต่อไป
