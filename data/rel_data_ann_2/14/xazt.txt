วันที่ 21 ม.ค.2565 ตำรวจสภ.พัฒนานิคม จ.ลพบุรีรับแจ้งพบศพขึ้นอึดถูกฆาตกรรมในอ่างถ่ายน้ำมันเครื่อง ที่ปั๊มน้ำมันร้าง หมู่ 1 ต.ดีลัง จึงไปตรวจสอบที่เกิดเหตุ พบร่างนายสามารถ หย่างถึง อายุ 46 ปี ตรวจสอบพบถูกของมีคมฟันที่หัว และท้ายทอย นอกจากนี้ยังมีแผลตามตัวอีกเป็นจำนวนมาก โดยพยานเผยว่าพบศพเพราะเดินมาปัสสาวะแล้วได้กลิ่นเน่าเหม็นอย่างรุนแรง จนรีบแจ้งตำรวจ ทางแม่ของผู้เสียชีวิตเผยว่า ลูกหายออกจากบ้านไปตั้งแต่วันที่ 17 ม.ค. ทางครอบครัวไปแจ้งคนหายเมื่อวานนี้ โดยลูกทำงานร้านท่อไอเสีย ห่างจากจุดเกิดเหตุไม่เกิน 100 เมตร ทั้งนี้ผู้ตายอยู่กับลูก 2 คน ส่วนภรรยาเสียชีวิตไปแล้ว มีชีวิตลำบาก เพราะความยากจน ตนหวังให้ตำรวจจับกุมคนร้ายให้ได้ เพราะสงสารหลานที่ต้องกำพร้าพ่อ ทางลูกผู้ตายเผยว่า พ่อไม่เคยทำร้ายใคร ไม่มีศัตรู แต่ก็พอมีเบาะแสที่จะบอกตำรวจว่าอะไรเป็นสาเหตุที่ทำให้พ่อต้องมาจบชีวิตแบบนี้ อาจมีเพื่อนพ่อที่ทำความผิดบางอย่าง โดยที่พ่อรู้เห็นจนถูกฆ่าปิดปาก ซึ่งตำรวจจะสอบสวนจับกุมคนร้ายมาดำเนินคดีตามกฎหมายต่อไป
