เมื่อเวลา 17.00 น.วันที่ 20 ต.ค. 64 ที่ สภ.เมืองสุราษฎร์ธานี พล.ต.ต.สาธิต พลพินิจ ผู้บังคับการตำรวจภูธรจังหวัดสุราษฎร์ธานี นายศักดาพร รัตนสุภา รอง ผวจ.สุราษฎร์ธานีและเจ้าหน้าที่ที่เกี่ยวข้องแถลงการจับกุมคดียาเสพติด โดยเจ้าหน้าที่ตำรวจ สภ.พุนพินจับกุมคดียาเสพติดรายสำคัญได้ผู้ต้องหา จำนวน 2 คน คือนายรุกมาน หรือมัง วาเงาะ อายุ 25 ปี อยู่บ้านเลขที่ 77/2 ม.3 ต.โคกเนียน อ.เมือง จ.นราธิวาส กับนายเจ๊ะมูฮามะรูซี บินเจ๊ะอารง อายุ 36 ปี อยู่บ้านเลขที่ 189 ม.6 ต.ไพรวัน อ.ตากใบ จ.นราวาส และยึดของกลางยาเสพติด (ยาบ้า)จำนวน 1,399,200 เม็ด และยาเสพติด(ไอซ์)น้ำหนัก 1 กก.รถยนต์กระบะ ยี่ห้อโตโยต้า รุ่นวีโก้ ตอนครึ่ง สีบรอนด์เงิน ทะเบียน ผก8144 ระยอง จำนวน 1 คัน ทั้งนี้สืบเนื่องจากเมื่อเวลาประมาณ 03.00 น. เมื่อวันที่ 14 ต.ค.2564 เจ้าหน้าที่ตำรวจ สภ.พุนพินได้ตั้งจุดตรวจตามแผนการป้องกันปราบปรามอาชญากรรมและยาเสพติด ที่ถนนสายเอเชีย 41 ฝั่งขาล่องใต้ บริเวณหน้าสุทธิโชคคาร์แคร์ ม.3 ต.หนองไทร อ.พุนพิน จ.สุราษฎร์ธานี ได้มีรถผู้ต้องหาขับมาถึงจุดตรวจแสดงอาการพิรุธ เจ้าหน้าที่จึงได้ขอทำการตรวจค้น ผลการตรวจค้นเบื้องต้นพบหลอดพลาสติกสีส้มชนิดปิดท้ายตัดปลายแหลม มีไว้สำหรับตักแบ่งยาเสพติดและไฟแช็คและพบยาบ้าและไอซ์ของกลางดังกล่าววางซุกซ่อนที่ท้ายรถกระบะรถยนต์ ทับด้วยกล่องกระดาษบรรจุขนมขบเคี้ยวและน้ำอัดลม ซึ่งผู้ต้องหาให้การรับสารภาพว่าของกลางดังกล่าวเป็นของพวกตนจริงได้รับจ้างบรรทุกของกลางมาจากพื้นที่ อ.เมือง จ.ราชบุรี เพื่อจะนำไปส่งในพื้นที่ อ.เมือง จ.นราธิวาส ซึ่งจะมีคนมารับอีกทอดหนึ่ง จึงได้ทำการจับกุมตัวผู้ต้องหาพร้อมของกลางส่งพนักงานสอบสวน สภ.พุนพิน เพื่อดำเนินการตามกฎหมาย และขณะนี้อยู่ระหว่างสืบสวนขยายผลเครือข่ายผู้อยู่เบื้องหลังที่ร่วมกระทำผิดมาดำเนินคดีตามกฎหมายต่อไป ผู้บังคับการตำรวจภูธรจังหวัดสุราษฎร์ธานีกล่าวย้ำด้วยว่าจะเดินหน้าร่วมกับหน่วยงานที่เกี่ยวข้องขจัดภัยยาเสพติดในพื้นที่จังหวัดสุราษฎร์ธานี อย่างขุดรากถอนโคนอย่างจริงจังต่อไป
