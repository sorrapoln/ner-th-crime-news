ตามที่ได้เกิดเหตุการณ์เจ้าหน้าที่ 3 ฝ่ายเข้าบังคับใช้กฎหมายกับกลุ่มผู้ก่อเหตุรุนแรงในพื้นที่ ต.ละหาร อ.สายบุรี จ.ปัตตานี เมื่อ 20 ม.ค.65 เป็นเหตุให้เจ้าหน้าที่ได้รับบาดเจ็บ 1 นาย ผู้ก่อเหตุรุนแรงเสียชีวิต 2 ราย คือ นายมารวาน มีทอ และนายรอซาลี เจะเลาะ มีหมายจับรวมกัน 14 หมาย ตรวจยึด ปืนเล็กยาว AK 47 และ AK 102 อย่างละ 1 กระบอก และลูกระเบิดขว้างแบบ 88 จำนวน 1 ลูก ความคืบหน้าล่าสุด วันที่ 21 ม.ค.2565 กอ.รมน.ภาค 4 ส่วนหน้า รายงานผลการตรวจหลักฐานทางนิติวิทยาศาสตร์พบว่า อาวุธปืนสงครามของคนร้ายทั้ง 2 กระบอก เคยใช้ในการก่อเหตุมาแล้ว 11 คดี มีผู้ได้รับบาดเจ็บและเสียชีวิต รวม 16 ราย ประกอบด้วย อาวุธปืน AK 102 ของคนร้ายได้ถูกปล้นมาจากฐานปฏิบัติการชุดคุ้มครองหมู่บ้านกะรุบี อ.กะพ้อ จ.ปัตตานี เมื่อปี 2555 หลังจากนั้นได้ถูกนำไปใช้ก่อเหตุความรุนแรงเรื่อยมาถึง 7 คดี ทั้งเหตุกระทำต่อประชาชนผู้บริสุทธิ์และเจ้าหน้าที่รัฐ โดยเฉพาะเหตุการณ์ประกบยิงและจุดไฟเผา 3 พ่อลูกตระกูลกิตติประภานันท์ บนถนนสาย 42 จนเสียชีวิตอย่างโหดเหี้ยม ในเขตพื้นที่อำเภอสายบุรี จังหวัดปัตตานี เมื่อวันที่ 24 เม.ย.64 ส่วนอาวุธปืน AK 47 พบว่า ใช้ก่อเหตุมาแล้ว 4 คดี ตั้งแต่ปี 2558 จนถึงปัจจุบัน
