วันที่ 16 ต.ค.2564 ที่กองบังคับการปราบปราม (บก.ป.) พล.ต.ท.จิรภพ ภูริเดช ผบช.ก. พร้อมด้วย พล.ต.ต.มนตรี เทศขัน ผบก.ป สั่งการให้ พ.ต.อ.ธงชัย อยู่เกษ ผกก.1 บก.ป. และ พ.ต.ท.พลวุฒิ ผาตินุวัติ สว.กก.1 บก.ป. นำกำลังจับกุม นายสมพงศ์ (ขอสงวนนามสกุล) อายุ 24 ปี ตามหมายจับศาลจังหวัดฉะเชิงเทรา ที่ 183/2564 ลงวันที่ 5 ก.ค.2564 ข้อหา “พยายามฆ่าผู้อื่น” ได้ที่บริเวณบ้านร้างใน ต.วังเย็น อ.แปลงยาว จ.ฉะเชิงเทรา สืบเนื่องจากเมื่อปี 2562 นายสมพงศ์ ได้ก่อเหตุใช้อาวุธปืนไปดักยิง นายเอ (นามสมมุติ) และ นายบี (นามสมมุติ) กลุ่มเพื่อนสนิทสมัยเรียนมัธยม ขณะกำลังขับรถจักรยานยนต์ผ่านมาบริเวณถนนริมทางรถไฟ ตรอกข้าวหลาม ต.หน้าเมือง อ.เมืองฉะเชิงเทรา จนบาดเจ็บสาหัสทั้งคู่ สาเหตุเพราะโกรธแค้นที่ถูกเพื่อนเก่าพูดจาล้อเลียนดูถูกอาชีพดั้งเดิมของครอบครัวที่เปิดเป็นร้านรับซื้อ-ขายของเก่า จึงมาดักรอยิงเพื่อเป็นการแก้แค้นดังกล่าว หลังก่อเหตุนายสมพงศ์ ได้ถูกตำรวจท้องที่จับกุมตัว เมื่อคดีเข้าสู่ชั้นพิจารณาคดีของศาล จึงยื่นขอประกันตัวสู้คดี หลังจากนั้นก็หลบหนีไม่มารายงานตัวต่อศาล จนถูกออกหมายจับ กระทั่งถูกตามจับกุมตัวได้อีกครั้งดังกล่าว จากการสอบสวน นายสมพงศ์ ให้การรับสารภาพ และจากการตรวจสอบทะเบียนประวัติพบว่า นายสมพงศ์เคยถูกจับในคดีลักษณะเดียวกันตามหมายจับของศาลจังหวัดฉะเชิงเทรา มาแล้วอีก 2 คดีด้วย จึงนำตัวส่งศาลจังหวัดฉะเชิงเทรา ดำเนินการตามกฎหมายต่อไป
