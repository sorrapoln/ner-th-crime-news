เมื่อวันที่ 6 ก.ค. ขณะที่ พ.ต.ท.ปิติพัฒน์ เอกอัครภูวภัทร รอง ผกก.ป.สน.ปทุมวัน พ.ต.ท.อดิศักดิ์ แก้ววงษา สวป.สน.ปทุมวัน กำลังออกปฏิบัติตรวจตราพื้นที่ ก็ได้รับแจ้งเหตุมีผู้ป่วยจิตเวชใช้อาวุธมีดแทงแพทย์หญิงได้รับบาดเจ็บสาหัสภายใน รพ.จุฬาฯ จึงนำกำลังสายตรวจเข้าไปตรวจสอบ เบื้องต้นทราบว่า ผู้ก่อเหตุ คือ น.ส.ดา (นามสมมุติ) อายุ 24 ปี เป็นผู้ป่วยเข้ารับการรักษาในคลินิกจิตเวช ใช้อาวุธมีดปอกผลไม้ แทง พญ.รายหนึ่ง แพทย์ผู้ตรวจ ที่บริเวณเหนือทรวงอกใกล้กับลำคอ เจ้าหน้าที่เร่งให้การช่วยเหลือนำตัวเข้าผ่าตัด ขณะเดียวกัน ผู้ก่อเหตุเจ้าหน้าที่ได้คุมตัวให้สงบสติอารมณ์ ก่อนจะนำตัวส่ง รพ.สมเด็จเจ้าพระยา เพื่อรับการรักษา จากการสอบสวนเบื้องต้นทราบว่า ผู้ก่อเหตุมีความเครียดในเรื่องการเรียน ในวันนี้แม่ของ น.ส.ดา จะพาผู้ก่อเหตุเข้าพบหมอเพื่อรักษาและนำยากลับไปทาน แต่เกิดเหตุดังกล่าวขึ้น ขณะเดียวกันในช่วงบ่าย อาการ พญ.คนดังกล่าว ยังไม่พ้นขีดอันตราย ยังอยู่ระหว่างให้การช่วยเหลือ ขณะเดียวกันได้มีการขอรับบริจาคโลหิต กรุ๊ป B Rh+ เป็นการด่วนเพื่อใช้ในการผ่าตัด ต่อมา นพ.สุทธิพงศ์ วัชรสินธุ ผอ.รพ.จุฬาฯ เปิดเผยว่า เหตุการณ์ดังกล่าวเกิดขึ้นเมื่อช่วงบ่ายที่ผ่านมา โดยคนไข้รายนี้เป็นคนไข้เดิมที่รับการรักษาอยู่ในรพ.จุฬาฯ ทราบว่ามารับการรักษาและมีการพกอาวุธเข้ามาจนเกิดเหตุการณ์ดังกล่าวขึ้น ขณะนี้อยู่ระหว่างการสอบสวนข้อเท็จจริง สำหรับแพทย์ผู้บาดเจ็บคนดังกล่าวนั้น ขณะนี้ปลอดภัยแล้ว ส่วนเรื่องการรับบริจาคโลหิตเพื่อนำมาช่วยเหลือต้องของดก่อน เนื่องจากแพทย์ปลอดภัยและขอขอบพระคุณผู้มีความปรารถนาดีมาณโอกาสนี้ด้วย
