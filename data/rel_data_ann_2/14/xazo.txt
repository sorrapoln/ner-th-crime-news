ตำรวจกองกำกับการ 5 กองบังคับการปราบปรามการค้ามนุษย์ จับกุมผู้ต้องหา นายสหรัฐ มีฤทธิ์ อายุ 25 ปี ที่อยู่ ต.เที่ยงแท้ อ.สรรคบุรี จ.ชัยนาท ผู้ต้องหาก่อเหตุใช้มีดอีโต้ฟันท้ายทอยเพื่อนร่วมอาชีพทวงหนี้เงินกู้จนเสียชีวิต ก่อนหลบหนีไป ต่อมาเจ้าหน้าที่ได้รับประสานจากตำรวจ สภ.ประตูน้ำจุฬาลงกรณ์ ว่ามีผู้ต้องหาหลบหนีเข้ามาในพื้นที่ จ.สุพรรณบุรี จึงสืบสวนติดตาม โดยทราบว่า ผู้ต้องหาหลบหนีไปยังเมียนมา จึงกดดันติดตาม กระทั่งญาติผู้ต้องหาติดต่อว่าผู้ต้องหาขอมอบตัว จึงเดินทางพร้อมกำลังจำนวนหนึ่ง เข้าจับกุมตัวผู้ต้องหาได้ที่ฝั่งเมียนมา สอบถามผู้ต้องหาให้การว่า ทำงานเป็นคู่สายทวงเงินกู้กับนายสมโภชน์ ยิ้มละมัย ผู้ตาย กว่า 2 เดือน หลังจากที่ออกจากเรือนจำในข้อหาพยายามฆ่า ในระหว่างที่ทำงานด้วยกัน ผู้ตายด่าทอด้วยถ้อยคำรุนแรง ทั้งยังถูกตบหน้าอยู่บ่อยครั้ง จนกระทั่งทนไม่ไหว จึงตัดสินใจใช้มีดอีโต้ฟันเข้าที่บริเวณคอ แต่ถูกที่เหนือท้ายทอย ทราบภายหลังว่าผู้ตายเสียชีวิต จึงหลบหนี จนกระทั่งถูกเจ้าหน้าที่จับกุมตัว
