เมื่อกลางดึกวันที่ 15 พ.ย.64 ร.ต.ท.กฤษดา หมุนมิตร ร้อยเวร สภ.หาดใหญ่ รับแจ้งเหตุใช้อาวุธปืนยิงกันเสียชีวิต ภายในบ้านเลขที่ 7 หมู่ 4 ซอยคงทรัพย์ 2 ตำบลคอหงส์ อำเภอหาดใหญ่ จังหวัดสงขลา หลังรับแจ้งจึงได้รายงานให้ พ.ต.อ.อัครวุฒ ธานีรัตน์ ผกก.สภ.หาดใหญ่ ทราบ พร้อมสั่งการ เจ้าหน้าที่ตำรวจ ชุดสืบสวน.สภ.หาดใหญ่ ก่อนประสานกองพิสูจน์หลักฐานจังหวัดสงขลา แพทย์เวรโรงพยาบาลหาดใหญ่ และเจ้าหน้าที่กู้ภัยมูลนิธิมิตรภาพสามัคคีท่งเซียเซี่ยงตึ๊งหาดใหญ่ รุดตรวจสอบที่เกิดเหตุ ที่เกิดเหตุบริเวณที่จอดรถหน้าบ้านพัก พบผู้เสียชีวิตเป็นชาย 1 ราย ทราบชื่อ นายพิศ กุลดำรงวิวัฒน์ อายุ 88 ปี นอนหงายเสียชีวิตจมกองเลือด ตรวจสอบสภาพศพผู้เสียชีวิตถูกยิงเข้าบริเวณทั้ง 2 ข้าง จนทำให้เสียเลือดเยอะและเสียชีวิตในเวลาต่อมา ตรวจสอบโดยรอบพบปลอกกระสุนปืน .45 และหัวกระสุนปืน .45 ตกอยู่จำนวนมาก เจ้าหน้าที่จึงเก็บไว้เป็นหลักฐาน ส่วนผู้ก่อเหตุทราบว่าเป็นลูกชายของผู้เสียชีวิต ทราบชื่อ นายเสรีย์ กุลดำรงวิวัฒน์ อายุ 61 ปี หลังก่อเหตุลูกชายก็ได้หลบหนีไปพร้อมอาวุธปืน
