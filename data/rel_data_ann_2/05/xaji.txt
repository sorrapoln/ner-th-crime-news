ร้อยตำรวจเอกวันชัย เชาวลิต รองสารวัตรจราจร สน.ลาดพร้าว ไปตรวจสอบที่เกิดเหตุบริเวณโค้งสนามกีฬาคลองจั่น ถนนนวมินทร์ เขตบางกะปิ หลังได้รับแจ้งมีอุบัติเหตุรถประจำทางโดยสารพุ่งชนเสาไฟฟ้าได้รับความเสียหาย จากการตรวจสอบที่เกิดเหตุพบเป็นรถร่วมบริการประจำทางสาย 8 ทะเบียน 10-8980 กรุงเทพมหานคร สภาพหน้ารถด้านซ้ายพังเสียหาย มีเสาไฟฟ้า 6 ต้น ถูกชนล้ม และอีก 1 ต้นมีรอยร้าว นอกจากนี้ยังมีป้ายปากซอย ต้นไม้ริมทาง รถยนต์และบ้านเรือนชาวบ้านบางส่วนได้รับความเสียหาย จากการตรวจสอบพบว่ามีผู้ได้รับบาดเจ็บเพียง 2 คน คือ คนขับรถและพนักงานเก็บเงิน ไม่มีผู้ได้รับบาดเจ็บอื่นหรือเสียชีวิต ขณะที่ความเสียหายยังทำให้เกิดไฟฟ้าดับบริเวณใกล้เคียงด้วย
