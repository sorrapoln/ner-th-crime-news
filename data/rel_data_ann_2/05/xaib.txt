นครราชสีมา จากเหตุการณ์เมื่อกลางดึกคืนที่ผ่านมา (19 มกราคม 2565) พ.ต.อ.ประสิทธิ์ เปรมกมล ผกก.สภ.ภ.เมืองนครรราชสีมา พร้อมเจ้าหน้าที่ตำรวจ สภ.เมืองนครราชสีมาได้รับแจ้งเหตุมีบุคคลใช้อาวุธปืนยิงกันเสียชีวิต ที่บริเวณบ้านเลขที่ 128/8 ห้องที่ 9 ซอยมิตรแท้ 3 หมู่ 3 ตำบลหนองบัวศาลา อำเภอเมือง จังหวัดนครราชสีมา ในที่เกิดเหตุลักษณะเป็นห้องเช่า พบผู้บาดเจ็บ 1 ราย ทราบชื่อคือ นางสาว ปรางค์อิสรา ธีรวิกรมมนูญ อายุ 33 ปี มีแผลถูกยิงที่คอด้านหน้าทะลุท้ายทอยด้านหลัง และมีผู้เสียชีวิต 1 ราย ทราบชื่อคือ นางสาว ฉัตรสุดา มีประโคน อายุ 28 ปี ซึ่งเป็นน้องสาวของนางสาวปรางค์อิสรา มีบาดแผลถูกยิงที่คอด้านหลังท้ายทอย และมือขวา ส่วนตัวผู้ก่อเหตุทราบชื่อ คือ นายศิวกร เฉลิมแสนยากร อายุ 29 ปี จากการสอบสวนทราบว่า นายศิวกรฯ ผู้ก่อเหตุได้ตามมาง้อขอคืนดีนางสาวปรางค์อิสรา ซึ่งเป็นอดีตแฟนสาวของนายศิวกรที่ห้องพักดังกล่าว โดยขณะเกิดเหตุภายในห้องมี นางสาวฉัตรสุดา น้องสาวของนางสาวปรางค์อิสราอยู่ด้วยกัน โดยขณะพูดคุยนายศิวกรได้มีปากเสียงกับนางสาวปรางค์อิสราอย่างรุนแรง ก่อนที่นายศิวกรจะใช้อาวุธปืนยิงทั้งคู่จนได้รับบาดเจ็บ และเสียชีวิตดังกล่าว
