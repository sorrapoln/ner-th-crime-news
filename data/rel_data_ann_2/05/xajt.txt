มื่อวานนี้ (23 ก.ค.2561) พนักงานสอบสวน สน.หัวหมาก ประชุมความคืบหน้าคดี พบชิ้นส่วนมนุษย์ในคลองแสนแสบ มี พล.ต.อ.เฉลิมเกียรติ ศรีวรขาน รองผู้บัญชาการตำรวจแห่งชาติ และ พล.ต.ท.ชาญเทพ เสสะเวช ผู้บัญชาการตำรวจนครบาล เข้าร่วม ผู้บัญชาการตำรวจนครบาล เปิดเผยว่า ผู้เสียชีวิต คือนายวินัย ใจแสน เป็นชายไร้บ้าน อาศัยบริเวณจุดเกิดเหตุมานานร่วม 20 ปี ไม่มีทรัพย์สินติดตัว ทำให้ตัดประเด็นฆ่าชิงทรัพย์ แต่ยังระบุไม่ได้ว่ามีคนทำให้ตาย หรือเกิดอุบัติเหตุตกลงไปในคลองเอง ขณะที่อาสากู้ภัยให้ข้อมูลว่า ได้เข้าช่วยเหลือนายวินัย จากอาการเป็นลมชัก ล้มหน้าฟาดทางเดินซีเมนต์ เมื่อวันที่ 19 กรกฎาคมที่ผ่านมา ส่วนสาเหตุที่ร่างกายถูกตัดแยก ผลตรวจพบว่าไม่ได้เกิดจากถูกของมีคม จึงเป็นไปได้ ว่าอาจถูกใบพัดเรือโดยสาร เพราะในคลองแสนแสบมีเรือโดยสารประมาณ 200 รอบต่อวัน แต่ล่าสุดก็ยังไม่ตัดประเด็นฆาตกรรม เพราะอาจถูกผลัก หรือทำให้ตายก่อนตกลงไปในคลอง จึงต้องสืบสวนสอบสวนต่อไป ส่วนการชันสูตรสาเหตุการเสียชีวิต จะทราบผลภายใน 2 สัปดาห์นี้
