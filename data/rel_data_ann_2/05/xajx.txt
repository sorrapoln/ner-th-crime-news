เมื่อเวลา 16.00 น. วันที่ 29 ก.ย.2564 ร.ต.อ.สิโรฒ จริยวิจิตร รอง สว.(สอบสวน) สภ.ห้วยยอด จ.ตรัง รับแจ้งเหตุชายถูกยิงเสียชีวิต ภายในบ้านพัก ต.บางดี อ.ห้วยยอด จ.ตรัง จึงประสานแพทย์ ตำรวจพิสูจน์หลักฐาน แล้วรุดไปตรวจสอบพร้อม พ.ต.อ.ประดิษฐ ชัยพล ผกก.สภ.ห้วยยอด กำลังฝ่ายสืบสวน หน่วยกู้ชีพ อบต.บางดี และหน่วยกู้ภัยสว่างภักดีตรัง ถึงที่เกิดเหตุเปิดเป็นร้านขายของชำ พบศพนายณัฐวุฒิ อายุ 28 ปี นอนเสียชีวิตอยู่ใกล้บันไดขึ้นชั้น 2 มีบาดแผลถูกยิงเข้า ขมับซ้าย คอซ้าย และท้องน้อย ใกล้กันมีเหล็กชะแลงตกอยู่บนพื้น ส่วนมือปืนคือ นายบอส อายุ 25 ปี เป็นลูกพี่ลูกน้องกับผู้ตาย รอมอบตัวพร้อมอาวุธปืนลูกโม่ขนาด.32 สอบสวน ลูกจ้างร้าน ให้การว่ากำลังยืนเสียบลูกชิ้นและขายของอยู่ จู่ๆ ผู้ตายเดินเข้ามาในร้านพร้อมเหล็กชะแลง ก่อนวิ่งขึ้นไปบนชั้น 2 รื้อข้าวของกระจัดกระจายเพื่อหาเงิน พร้อมพูดจาด่าทอและข่มขู่สารพัดด้วยอาการคลุ้มคลั่ง ตนและเจ้าของร้านซึ่งเป็นแม่นายบอสเลยพากันวิ่งหนีออกมาไปตามนายบอสมาช่วย เมื่อนายบอสเข้าไปในบ้านก็มีเสียงปืนดังขึ้น 3 นัดซ้อน ส่วนม่นายบอส ระบุ ผู้ตายเสพยาบ้ามาตั้งแต่ยังเป็นเยาวชน มีพฤติกรรมคลุ้มคลั่งตลอด มักชอบทำลายข้าวของในบ้าน เคยวางเพลิงเผาบ้านมาแล้วโชคดีที่ช่วยกันดับทัน เพิ่งออกจากคุกคดียาเสพติด ล่าสุดใช้ค้อนทุบทำลายรถของลูกชาย ก่อนหน้านี้เคยประกาศว่า ใครทำอะไรเขา จะจัดการให้หมด ไม่มีใครห้ามได้ เคยแจ้งความมีสายตรวจมาระงับเหตุบ่อยครั้ง แต่ตำรวจได้แค่พียงระงับเหตุ จากนั้นเจ้าหน้าที่ควบคุมตัวนายบอส ไปสอบสวนแจ้งข้อหาส่งดำเนินคดีตามกฎหมาย ส่วนศพผู้ตายส่งชันสูตรก่อนให้ครอบครัวรับกลับไระกอบพิธีทางศาสนาต่อไป
