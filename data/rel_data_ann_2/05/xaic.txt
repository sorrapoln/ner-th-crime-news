ผู้สื่อข่าวรายงานว่า วานนี้ (11 ต.ค.) เมื่อเวลา 19.40 น. สภ.สัตหีบ อ.สัตหีบ จ.ชลบุรี ได้รับแจ้งอุบัติเหตุรถเก๋งชนรถกระบะ มีผู้ได้รับบาดเจ็บและเสียชีวิต บนถนนสาย 3126 ขาออกท่าเรือจุกเสม็ด หลัก กม.7 บริเวณ ประตูทางออกหน่วยบัญชาการต่อสู้อากาศยานและรักษาฝั่ง กองทัพเรือ ต.สัตหีบ ที่เกิดเหตุ บนเกาะกลางถนน พบผู้เสียชีวิต จำนวน 2 ราย ทราบชื่อ นายภานุวัฒน์ อายุ 40 ปี ในสภาพกะโหลกแตกยุบ ห่างไปพบร่างนายจำรัส อายุ 44ปี ในสภาพขาหัก เส้นเลือดฉีดขาด ทั้งคู่นอนจมกองเลือดเสียชีวิตอยู่ใกล้กัน ก่อนหน้านี้ หน่วยกู้ภัยได้ช่วยกันนำร่าง นายนิกร อายุ 44 ปี ได้รับบาดเจ็บอาการสาหัส ส่งยัง รพ.สมเด็จพระนางเจ้าสิริกิติ์ กรมแพทย์ทหารเรือ ห่างไปพบ รถกระบะ โตโยต้า วีโก้ สีดำ หมายเลขทะเบียน 3096 ระยอง ในสภาพล้อหลังขวาหลุดข้างกระบะท้ายพังยับเยิน โดยมีนายสุลิขิต อายุ 45 ปี คนขับยืนรอให้การกับเจ้าหน้าที่ตำรวจ
