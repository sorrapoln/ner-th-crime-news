เมื่อวันที่ 22 มกราคม ที่กองบังคับการปราบปราม (บก.ป.) พล.ต.ท.จิรภพ ภูริเดช ผบช.ก. สั่งการให้ พล.ต.ต.มนตรี เทศขัน ผบก.ป., พ.ต.อ.ปทักข์ ขวัญนา ผกก.4 บก.ป., และ พ.ต.ต.ณรงค์ หาญสันเทียะ สว.กก.4 บก.ป. นำกำลังจับกุม นายกวินพัฒน์ (สงวนนามสกุล) อายุ 40 ปี ผู้ต้องหาตามหมายจับศาลจังหวัดลำปาง ที่ จ.3/2565 ลงวันที่ 17 มกราคม 2565 คดีอาญาที่ 223/2564 ซึ่งต้องหาว่ากระทำความผิดฐาน “ฉ้อโกง, เอาไปเสียซึ่งเอกสารของผู้อื่น” โดยสามารถจับกุมได้ที่บริเวณลานจอดรถปั๊มน้ำมันแห่งหนึ่ง ต.แม่เจดีย์ อ.เวียงป่าเป้า จ.เชียงราย สืบเนื่องจากเมื่อประมาณปี 2560 พระวัดดังในจังหวัดลำปางได้รู้จักนายกวินพัฒน์ จากการที่มารดาของนายกวินพัฒน์มาทำบุญที่วัดเป็นประจำ และได้แนะนำให้รู้จักกัน จนกระทั่งประมาณปี 2561 นายกวินพัฒน์เห็นว่าทางผู้เสียหายมีญาติโยมศรัทธานำเงินมาทำบุญเยอะ จึงชักชวนให้ผู้เสียหายนำเงินมาลงทุนทำประกันชีวิต โดยจะได้รับผลตอบแทน 14% ต่อปีของเบี้ยประกันที่ชำระไป พร้อมกับค่าคอมมิชชั่นของนายกวินพัฒน์อีก 10% รวมแล้วจะได้ค่าตอบแทน 24% ต่อปี ทำให้ผู้เสียหายหลงเชื่อ และเห็นว่าเงินจำนวนดังกล่าวมีประโยชน์สามารถนำมาพัฒนาวัดได้ จึงตัดสินใจนำเงินส่วนตัวมาทำประกันชีวิตกับนายกวินพัฒน์ ซึ่งเป็นตัวแทนฝ่ายขายบริษัทประกันชีวิตชื่อดัง รวมแล้วเป็นเงินหลายล้านบาท ในช่วง 1-2 ปีแรก นายกวินพัฒน์ให้ดอกเบี้ยพร้อมกับค่าคอมมิชชั่นตามที่ตกลงกันไว้บ้าง แม้จะไม่ครบถ้วนทั้งหมดแต่ผู้เสียหายไม่ติดใจ เพราะนายกวินพัฒน์อ้างว่าจะนำเงินจำนวนดังกล่าวไปหมุนเวียน
