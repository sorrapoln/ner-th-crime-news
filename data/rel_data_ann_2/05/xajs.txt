ตำรวจ สภ.เมืองพัทลุง นำตัว นายพัน ชุมพล อายุ 72 ปี ไปทำแผนประกอบคำรับสารภาพ หลังก่อเหตุใช้ไม้ทุบ นายสมพร ชุมพล อายุ 49 ปี ลูกชายของตนเอง จนเสียชีวิตที่บ้านของตนเอง ในตำบลควนมะพร้าว อำเภอเมือง จังหวัดพัทลุง ก่อนจะนำศพไปทิ้งริมคลองชลประทานลำเบ็ด ท้องที่บ้านค่ายไทย จากนั้นเมื่อวันที่ 15 มกราคมที่ผ่านมา ได้มีชาวบ้านไปพบศพ ซึ่งในวันที่พบศพ ผู้เป็นพ่อยังเข้าไปดูศพลูกชายในที่เกิดเหตุด้วย จากการสอบสวนขยายผลและตรวจสอบพยานหลักฐาน จนทราบว่า ผู้เป็นพ่อเป็นคนลงมือก่อเหตุ จึงได้ประสานให้เข้ามอบตัว ก่อนจะให้การรับสารภาพว่า เป็นคนลงมือฆ่าลูกชายของตัวเองจริง โดยเล่าว่า ตนเองได้อาศัยอยู่กับลูกชายเพียง 2 คน ซึ่งลูกชายมีอาการติดยาเสพติด และต้องให้เงินวันละ 50 บาท ในคืนเกิดเหตุลูกชายได้ขอเงินเพิ่ม แต่ตนเองไม่ให้ บอกว่าให้ไปแล้ว ไม่ให้แล้ว ลูกชายจึงโมโหโวยวาย และคว้ามีดพร้าจะทำร้าย ตนเองจึงหยิบเอาท่อนไม้ที่อยู่บริเวณบ้านทุบบุตรชายจนเสียชีวิต หลังจากนั้นก็นำท่อนไม้ไปทิ้งในร่องน้ำหลังบ้าน ก่อนจะลากศพลูกชายขึ้นรถสามล้อพ่วง นำไปทิ้งที่ริมคลองชลประทานเพื่ออำพรางคดี
