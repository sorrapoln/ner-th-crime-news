เมื่อเวลา 17.00 น. วันที่ 21 ม.ค.65 พ.ต.อ.จุมพล สิกเสน ผกก.สภ.เมืองราชบุรี ได้รับแจ้งจาก นายสมบูรณ์ จานทอง อดีตนายกเทศบาลตำบลห้วยชินสีห์ อ.เมือง จ.ราชบุรี ว่ามีคนร้ายเข้าไปขโมยตะแกรงเหล็กปิดท่อระบายน้ำภายในโรงแรมเอวัน ซึ่งตั้งอยู่เลขที่ 222 หมู่ 7 ต.อ่างทอง อ.เมือง ซึ่งเป็นของตนเองหายไปกว่า 20 อัน จึงได้สั่งการให้ พ.ต.ท.กำพล จินดาวงษ์ รอง ผกก.สส.สภ.เมืองราชบุรี พ.ต.ท.ชุมพล สุขภักดี สว.สส.สภ.เมืองราชบุรี และ ร.ต.อ.เอกชัย เติมพงษ์ รอง สว.สส.สภ.เมืองราชบุรี พร้อมเจ้าหน้าที่ชุดสืบสวน สภ.เมือง ได้เดินทางไปตรวจสอบ โดยทำการตรวจสอบจากกล้องวงจรปิด จนทราบว่าคนร้ายเป็นชาย 2 คน ใช้รถเก๋ง ยี่ห้อ โตโยต้า โคโรลร่า สีแดง หมายเลขทะเบียน กพ 2516 สุพรรณบุรี เข้ามาขโมยไป จึงได้ตรวจสอบกล้องวงจรปิดตามเส้นทางจนทราบว่ารถคันดังกล่าวนั้นไปจอดอยู่ในโรงแรมแห่งหนึ่ง ในอ.เมือง จึงได้เดินทางไปตรวจสอบก็พบชายต้องสงสัย 2 คน ทราบชื่อ คือ นายปกรณ์ ค่ายสงคราม อายุ 27 ปี อยู่บ้านเลขที่ 16/9 ม.7 ต.บ้านเก่า อ.เมือง จ.กาญจนบุรี และเยาวชนชายอีก 1 คน เมื่อตรวจสอบในห้องพักก็พบตะแกรงเหล็กทั้งหมด 66 อัน ซุกซ่อนอยู่ในห้องพัก จึงได้ตรวจยึดไว้และนำตัวชายทั้งสองคนมาสอบสวนที่สภ.เมือง
