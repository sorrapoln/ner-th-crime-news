เมื่อวันที่ 20 ตุลาคม พ.ต.อ.ธีระชัย ชำนาญหมอ รอง ผบก.บก.สส.บช.น. รักษาราชการแทน ผกก.ดส. สั่งการให้ กก.ดส.และ บก.สส.บช.น. จับกุมนายขวัญชัย สงวนนามสกุล ผู้ต้องหาตามหมายจับ ศาลอาญาที่ 1922/2564 ลงวันที่ 19 ตุลาคม 2564 ในข้อหา “นำเข้าสู่ระบบคอมพิวเตอร์ซึ่งข้อมูลคอมพิวเตอร์ใดๆ ที่มีลักษณะลามกและข้อมูลคอมพิวเตอร์นั้นประชาชนทั่วไปอาจเข้าถึงได้,ทำให้ผู้อื่นเกิดความหวาดกลัวหรือตกใจด้วยการขู่เข็ญ” พร้อมของกลางโทรศัพท์ที่ใช้ในการก่อเหตุ กุญแจมือ 1 คู่ ได้บริเวณบ้านพัก หมู่ 3 ต.สำโรงเหนือ อ.เมือง จ.สมุทรปราการ สืบเนื่องจาก น.ส.พิม( นามสมมุติ) เข้ามาที่กองกำกับการสวัสดิภาพเด็กและสตรี เพื่อขอความช่วยเหลือเนื่องจากถูกนายขวัญชัย อดีตแฟนหนุ่ม ขู่ฆ่าและเผยแพร่ภาพลับส่วนตัว และคลิปวิดีโอ ที่แอบถ่ายไว้ขณะคบกันลงในสื่อออนไลน์ ทั้งเฟซบุ๊กและติ๊กต็อก ซึ่งทำให้ได้รับความอับอาย และหวาดกลัว จนท.กก.ดส.จึงเข้าช่วยเหลือผู้เสียหายและติดตามจับกุมผู้ก่อเหตุไว้ได้ พร้อมของกลางโทรศัพท์มือถือที่ใช้ถ่ายคลิป นำตัวส่งพนักงานสอบสวน สน.บางเขน ดำเนินคดีตามกฎหมายต่อไป
