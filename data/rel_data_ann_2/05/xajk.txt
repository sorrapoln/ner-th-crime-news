จากกรณีพบศพชาย ถูกคนร้ายใช้เชือกรัดคอ ถุงดำคลุมศีรษะแล้วใช้อาวุธปืนจ่อยิงเสียชีวิตอยู่ในป่าหญ้า ห่างจากปากทางเข้าหมู่บ้านห้วยทรายเหนือ หมู่ 6 ต.ห้วยเฮี้ย อ.นครไทย จ.พิษณุโลก 500 เมตร เมื่อช่วงเที่ยง วันที่ 31 ต.ค.ที่ผ่านมา สภาพศพท่อนล่างเปลือยกางเกงถูกดึงลงมาอยู่ที่ข้อเท้า ล่าสุดคดีนี้ วันที่ 13 พ.ย. 2564 พล.ต.ต.ธวัช วงศ์สง่า ผบก.ภ.จว.พิษณุโลก เปิดเผยว่า พล.ต.ท.อัคราเดช พิมลศรี ผบช.ภ.6 สั่งการให้ พล.ต.ต.ณัฐวุฒิ ภาคภูมิ ผบก.บก.สส.ภ.6 พร้อมกำลังตำรวจ บก.สส.ภ.6 ร่วมกับ กก.สส.ภ.จ.พิษณุโลก สืบสวนสอบสวนคลี่คลายคดีจนสามารถจับกุม น.ส.อบเชย อายุ 36 ปี บ้านอยู่ จ.นครราชสีมา และ นายกฤษดา อายุ 43 ปี สามี บ้านอยู่ จ.เลย ร่วมกันฆ่า นายชัยทอง อายุ 28 ปี ชาวม้งไม่มีสัญชาติ มารับจ้างกรีดยางพาราอยู่ที่ ต.เข็กน้อย อ.เข้าค้อ จ.เพชรบูรณ์ โดยจับกุมทั้งคู่ได้ที่รีสอร์ต อ.หล่มสัก จ.เพชรบูรณ์ ก่อนพาไปตรวจค้นบ้านพักน.ส.อบเชย ที่อ.ครบุรี จ.นครราชสีมา พบอาวุธปืนลูกโม่ขนาด.22 ที่ถูกฝังดินไว้โคนต้นมะม่วง พร้อมเสื้อกางเกงที่ใส่ในวันเกิดเหตุ โทรศัพท์มือถือ 2 เครื่อง กระเป๋าสะพายสีน้ำตาล 1 ใบ นำตัวมาสอบสวนจนยอมรับสารภาพ “ ผู้ตาย รู้จักกับ น.ส.อบเชย ทางเฟซบุ๊กแล้วติดต่อกันเรื่อยมา ก่อนผู้ตายขอยืมเงิน 1 หมื่นบาท ต่อมาผู้ตายคืนเงินให้เพียง 2 พันบาท โดยบอกน.ส.อบเชย ว่าจะไปหางานที่กรุงเทพฯแล้วเงียบหายไป จากนั้นวันที่ 19 ต.ค. น.ส.อบเชย กับ นายกฤษดา เดินทางจาก อ.ครบุรี จ.นครราชสีมา มาทวงเงินโดยนัดเจอกันบริเวณทางเข้าหมู่บ้านห้วยทรายเหนือแต่ผู้ตายไม่มีเงินคืนให้จนเกิดมีปากเสียงกันทำร้ายร่างกายกันขึ้น โดยนายกฤษดาเป็นคนใช้เชือกรัดคอ ส่วน น.ส.อบเชย ใช้ถุงดำคลุมหัวแล้วจ่อยิงศีรษะ 1 นัด แล้วช่วยกันลากศพไปทิ้งป่าข้างทางลงเขา ก่อนพากันหนี” จากนั้นเจ้าหน้าที่นำตัวไปทำแผนประกอบคำรับสารภาพ แล้วนำตัวพร้อมของกลางส่ง พนักงานสอบสวน สภ.บ้านแยง จ.พิษณุโลก ส่งดำเนินคดีตามกฎหมายต่อไป
