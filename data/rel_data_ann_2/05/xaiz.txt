วันนี้ (21 ม.ค.) ที่ กองปราบปราม พล.ต.ต.มนตรี เทศขัน ผบก.ป. สั่งการ พ.ต.อ.พงศ์ปณต ชูแก้ว ผกก.6 บก.ป. พ.ต.ต.เกียรติศักดิ์ บุญทอง สว.กก.6 บก.ป. นำกำลังจับกุม นายฮัมดี นิหลง อายุ 40 ปี ตามหมายจับศาลจังหวัดยะลา ที่ 29/2565 ลง 19 ม.ค. 65 ข้อหา “ข่มขืนกระทำชำเราบุคคล ซึ่งไม่สามารถปกป้องตนเอง อันเนื่องมาจากเป็นผู้ทุพพลภาพ โดยใช้กำลังประทุษร้าย” ได้ที่บริเวณสวนยาง ม.4 ต.บันนังสาเรง อ.เมือง จ.ยะลา ทั้งนี้ เมื่อวันที่ 4 ม.ค. นายฮัมดี ผู้ต้องหารายนี้ได้แอบสะกดรอยติดตาม น.ส.จี (นามสมมติ) ผู้เสียหายซึ่งเป็นผู้พิการทางสติปัญญา ขณะเดินกลับบ้านพักหลังจากไปบ้านเพื่อน กระทั่งเมื่อ น.ส.จี เดินตัดผ่านสวนผลไม้แห่งหนึ่งในพื้นที่ อ.เมือง จ.ยะลา ซึ่งเป็นทางเปลี่ยว นายฮัมดี จึงสบโอกาสปรี่เข้าล็อกตัวแล้วใช้กำลังบังคับข่มขืนจนสำเร็จความใคร่ก่อนหลบหนีไป เมื่อผู้เสียหายกลับถึงบ้าน จึงนำเรื่องดังกล่าวไปบอกเล่าให้ญาติพี่น้องฟัง ก่อนพากันเข้าแจ้งความจนศาลออกหมายจับไว้ กระทั่งเจ้าหน้าที่ตามจับกุมได้ดังกล่าว
