เจ้าหน้าที่ตำรวจ สภ.คง จ.นครราชสีมา รับแจ้งเหตุบุคคลถูกยิงด้วยอาวุธปืนได้รับบาดเจ็บ ภายในชุมชนบ้านตะคร้อ เขตเทศบาล ต.เมืองคง จึงได้ประสานหน่วยกู้ภัยรื่นจิตอาสา พร้อมด้วยเจ้าหน้าที่ตำรวจชุดสืบสวนสอบสวนลงพื้นที่ตรวจสอบจุดเกิดเหตุ ที่เกิดเหตุอยู่บริเวณหน้าบ้านพัก หมู่ 7 ต.เมืองคง อ.คง จ.นครราชสีมา เบื้องต้นผู้ได้รับบาดเจ็บ 1 ราย ทราบชื่อต่อมา นางลลดา ธนิศาวงศ์ อายุ 58 ปี เจ้าของบ้าน โดยมีญาตินำส่งโรงพยาบาลไปก่อนหน้านี้แล้ว นายพงศธร เขี้ยวกลาง ลูกเขยของผู้ได้รับบาดเจ็บ เปิดเผยว่า ขณะขับรถกระบะเข้ามาหาแม่ยายที่บ้าน ซึ่งกำลังตั้งวงนั่งกินหมูกระทะกันอยู่ ระหว่างทาง ได้มีรถจักรยานยนต์ ขี่ไล่ตามหลังด่าทอว่าตนเองขับรถปาดหน้า แต่ตนเองไม่ได้ใส่ใจพยายามเร่งเครื่องหนีออกมา แต่คนร้ายก็ยังขี่รถไล่ตามอย่างกระชั้นชิด จนกระทั่งมาถึงหน้าบ้านแม่ยาย คนร้ายก็ได้ตามมาด่าตนอีกครั้ง ก่อนจะขี่รถจักรยานยนต์ออกไปจอดห่างประมาณ 150-200 เมตร คนร้ายจะทำท่าหยิบอาวุธปืนที่ซุกซ่อนอยู่ใต้เบาะรถจักรยานยนต์ขึ้นมา หลังจากนั้นได้ยินเสียงปืนดังขึ้น 1 นัด ทำให้กระสุนปืนถูกบริเวณขาขวาของแม่ยายตัวเอง ที่เดินออกมาดูเหตุการณ์ จนได้รับบาดเจ็บ ก่อนที่คนร้ายทั้งสองคนจะขี่รถหลบหนีไป จากนั้นตนเองได้แจ้งเจ้าหน้าที่ตำรวจและรีบนำแม่ยายส่ง รพ.คง เพื่อรักษาอาการบาดเจ็บ
