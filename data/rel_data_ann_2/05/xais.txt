เหตุยิงกันนี้เกิดขึ้นที่บ้านหลังหนึ่งเป็นบ้านปูนชั้นเดียว อยู่เขตหมู่ 4 ตำบลอ่าวลึกเหนือ อำเภออ่าวลึก เมื่อตำรวจ สภ.อ่าวลึก ไปตรวจสอบทราบว่ามีผู้ที่อาศัยอยู่บ้านหลังนี้ ถูกยิงด้วยอาวุธปืนได้รับบาดเจ็บ 1 คน คือ นายปวริศสร เกิดแก้ว อายุ 28 ปี แต่ตำรวจไม่พบตัว เนื่องจากมีคนช่วยเหลือนำตัวส่งโรงพยาบาลไปแล้ว และจากการตรวจสอบบริเวณลานข้างบ้าน พบกองเลือด, ปลอกกระสุนปืนขนาด 9 มิลลิเมตร ตกอยู่ 5 ปลอก และหัวกระสุนปืนขนาดเดียวกัน (9 มม.) อีก 1 หัว จากนั้นไปตรวจสอบจุดตั้งโอ่งน้ำ พบมีร่องรอยถูกกระสุนปืนยิงจนเป็นรู 2 รู สอบถาม นายเสริม เกิดแก้ว อายุ 57 ปี เป็นเจ้าของบ้านและพ่อผู้บาดเจ็บ ได้ให้การยืนยันว่า ผู้ก่อเหตุคือ นายวงศกร หรือบิว อายุ 27 ปี ซึ่งเป็นเพื่อนลูกชาย และอาศัยอยู่ในหมู่บ้านเดียวกัน พกปืนบุกมาหาเรื่องถึงบ้านแล้วเกิดบานปลาย มีการยื้อแย่งปืนกันจนเป็นเหตุให้ลูกชายตนเองถูกยิงหลายนัด กระสุนปืนเจาะเข้าที่บริเวณขา 2 ข้าง, แขนข้างขวา และนิ้วโป้งเท้าข้างขวา รวม 4 แห่ง
