วันที่ 7 มิ.ย.2563 ผู้สื่อข่าวรายงานว่า เจ้าหน้าที่เข้าตรวจสอบจุดพบศพหญิงสาวชาวยูเครน ที่เกิดเหตุ ต.มะเร็ต อ.เกาะสมุย จ.สุราษฎร์ธานี โดยเป็นถนนลูกรังแยกจากถนนเส้นรอบบ้านละไม เข้าไปประมาณ 30 เมตร ด้านซ้ายของถนนลูกรังเป็นป่ารกร้างและมีร่องน้ำขนาดเล็ก ห่างจากถนนลูกรังประมาณ 15 เมตร มีทางมะพร้าวปิดบังศพคล้ายอำพรางไว้ การตรวจพบสภาพศพเน่าเปื่อยจนมีกระดูกบางส่วนโผล่ คาดว่าเสียชีวิตแล้ว 14-17 วัน นอกจากนี้ยังพบกระเป๋าเป้สีเขียว 1 ใบ ติดอยู่กับศพ ในกระเป๋ามียาจำนวนหนึ่ง และกระเป๋าสตางค์สีฟ้ามีเงิน 700 บาท สำหรับผู้แจ้งพบศพ คือ นายอุเทน เวียงนนท์ พนักงานของโรงแรมแห่งหนึ่งบนเกาะสมุย โดยนายอุเทน เล่าว่า เมื่อวันที่ 5 มิ.ย.ที่ผ่านมา ขึ้นมาหาเห็ดป่าบริเวณดังกล่าวได้กลิ่นเหม็นเน่า เมื่อเดินเข้าไปดูก็เห็นคล้ายขาคน เกิดความกลัวไม่กล้าเข้าไปดูใกล้ ๆ เมื่อกลับไปบ้านก็ไปเล่าให้ภรรยาและเพื่อนฟัง ผ่านมา 2 วัน จึงชักชวนกันเดินทางมาดูอีกครั้ง เมื่อพบศพจึงได้แจ้งให้เจ้าหน้าที่ตำรวจทราบ ก่อนหน้านี้ แฟนของหญิงชาวยูเครนไปแจ้งความที่ สภ.บ่อผุด เมื่อวันที่ 25 พ.ค.ที่ผ่านมาว่า น.ส.โอลาโฟรโลวา อายุ 32 ปี สัญชาติยูเครน หายออกจากบ้าน ต่อมาพบศพเมื่อวานนี้ (7 มิ.ย.) ได้เชิญแฟนของหญิงชาวยูเครนมาดูศพ โดยระบุว่ากระเป๋าเป้และของใช้เป็นของนางสาวโอลาโฟรโลวา ทั้งนี้ พนักงานสอบสวน สภ.บ่อผุด เชิญชายชาวยูเครนแฟนผู้เสียชีวิตไปสอบสวนหาสาเหตุเพิ่มเติมและเร่งขยายผล เนื่องจากลักษณะที่พบและร่องรอยในที่เกิดเหตุ เชื่อว่าจะเป็นเหตุฆาตกรรม ก่อนนำศพมาทิ้งบริเวณจุดดังกล่าว
