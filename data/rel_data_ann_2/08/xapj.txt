จากกรณี คนร้ายลงมือใช้อาวุธปืนลูกซองยิงเจาะหน้าอก นายบัญชา กลิ่นเกษร อายุ 37 ปี ซึ่งมีอาชีพเป็นช่างไม้อยู่ในพื้นที่ ต.หนองรี อ.บ่อพลอย จ.กาญจนบุรี ก่อนจะนำศพไปโยนทิ้งหน้าผา ทำให้ร่างของ นายบัญชา ไปติดอยู่กับซอกหิน เชิงเขาบ้านโป่งรี หมู่ 6 ต.หนองรี อ.บ่อพลอย หลังเกิดเหตุ ตำรวจสามารถจับกุมตัว นายธนิตย์ หรือบอล วังกุ่ม อายุ 36 ปี หนึ่งในคนร้าย มาสอบสวน โดย นายธนิตย์ สารภาพว่า เป็นผู้ที่ร่วมลงมือฆ่า นายบัญชา ปืนเป็นของตน แต่คนยิงคือ นายรุ่ง เพื่อนอีกคน ความคืบหน้าเมื่อช่วงบ่ายวันที่ 16 ต.ค.64 เจ้าหน้าที่ตำรวจ สภ.หนองรี ได้นำตัว นายธนิตย์ ไปสอบปากคำเพิ่มเติม ก่อนจะนำตัวไปทำแผนชี้จุด ที่ นายธนิตย์ และ นายรุ่ง นำรถจักรยานยนต์ของ นายบัญชา ขึ้นรถยนต์ของ นายรุ่ง แล้วนำรถจักรยานยนต์ ไปทิ้งไว้ในพื้นที่ อ.พนมทวน จากนั้นจึงได้นำตัว นายธนิตย์ ไปส่งฝากขังที่ศาลจังหวัดกาญจนบุรี ขณะที่ล่าสุด เจ้าหน้าที่ตำรวจชุดสืบสวน ภ.จว.กาญจนบุรี สามารถติดตามจับกุมตัว นายรุ่ง บุญมอญ อายุ 36 ปี ซึ่งเป็นผู้ลงมือลั่นไกสังหาร นายบัญชา ได้เรียบร้อยแล้ว หลังจาก นายรุ่ง หนีไปกบดานอยู่ในพื้นที่ ต.ลาดหญ้า อ.เมือง จ.กาญจนบุรี หลังจากนั้นเจ้าหน้าที่ตำรวจได้นำตัว นายรุ่ง ไปสอบปากคำเพิ่มเติมทันที
