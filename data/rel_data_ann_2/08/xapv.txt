เมื่อวันที่ 19 ก.ค. พ.ต.ท.สำราญ ดินเต็ม สว.(สอบสวน) สภ.สิเกา จ.ตรัง เข้าตรวจสภาพศพของ น.ส.อรอุมา (ขอสงวนนามสกุล) อายุ 42 ปี หลังถูกคนร้ายใช้ปืนยิงเสียชีวิตภายในรถยนต์ กระบะยี่ห้อ อีซูซุดีแม็กแคป สีบรอนซ์เงิน ที่จอดอยู่ภายในสวนปาล์มหมู่ที่ 1 ต.กะลาเส อ.สิเกา จ.ตรัง เบื้องต้นพบบาดแผลถูกยิงบริเวณคิ้วด้านขวา 1 แผล กระสุนฝังใน จึงได้ส่งศพไปยังรพ.สิเกาเพื่อตรวจชันสูตรโดยละเอียด จากการสอบสวนเบื้องต้นทราบว่า คนร้ายไม่ใช่ใครที่ไหนแต่เป็นฝีมือ นายสมชาย อายุ 54 ปี สามีของผู้ตายเอง โดยก่อนเกิดเหตุผู้ตายพา ด.ญ.เอ (นามสมมุติ) ลูกสาววัย 9 ขวบ มาเยี่ยมสามีในสวนยาง แต่ภายหลังทั้งสองเกิดมีปากเสียงหึงหวงกัน เนื่องจากต่างฝ่ายต่างก็มีสามีและภรรยาที่จดทะเบียนสมรสอย่างถูกต้องกันอยู่แล้ว แต่กลับคบหากันกระทั่งมีลูกสาว อีกทั้ง นายสมชาติ ไปติดคุกในคดียาเสพติด พอพ้นโทษออกมา น.ส.อรอุมา จึงพาลูกมาหาเยี่ยมพ่ออยู่บ่อยครั้ง สุดท้ายทั้งสองเถียงกันไม่จบ ฝ่ายผู้ตายต้องการพาลูกสาวกลับบ้าน ยิ่งทำให้นายสมชายไม่พอใจจึงชักปืนออกมาขู่ แต่กลับเกิดการยื้อแย่งกันขึ้น นายสมชายจึงใช้อาวุธปืนจ่อไปที่คิ้วขวาของผู้ตายก่อนจะลั่นไก กระสุนเจาะกะโหลกเสียชีวิตคาเบาะรถทันที ท่ามกลางเสียงกรีดร้องของลูกสาว จากนั้นผู้เป็นพ่อก็อุ้มลูกสาววัย 9 ขวบไปฝากไว้กับญาติแล้วก็หลบหนีไป เบื้องต้นทาง พล.ต.ต.สันทัด วินสน ผบก.ภ.จว.ตรัง ได้สั่งการให้ชุดสืบสวนตำรวจภูธรจังหวัดตรัง พร้อมด้วยชุดสืบสวน สภ. สิเกา ร่วมกันนำกำลังปิดล้อมพื้นที่ซึ่งเป็นลักษณะหุบเขาเพื่อไล่ล่าตัวผู้ก่อเหตุแล้ว
