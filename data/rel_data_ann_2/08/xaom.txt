ตำรวจคุมตัว นายอานุภาพ กัญญาคำ วัย 29 ปี ผู้ต้องหาตามหมายจับศาลจังหวัดสระบุรี ทำแผนประกอบคำรับสารภาพ หลังก่อเหตุฆ่าโบกปูนอำพรางศพ นายไพโรจน์ พรหมเมือง วัย 55 ปี ที่จุดเกิดเหตุ ภายในบ้านหลังหนึ่งในพื้นที่ หมู่ 9 ตำบลหนองปลาไหล อำเภอเมือง จังหวัดสระบุรี โดยผู้ต้องหาอ้างว่า ไม่ได้วางแผนการฆ่ามาก่อน พร้อมฝากบอกญาติว่าเสียกับการกระทำครั้งนี้ พลตำรวจโทอำพล บัวรับพร ผู้บัญชาการตำรวจภูธรภาค 1 ยืนยันว่า ชนวนการก่อเหตุครั้งนี้ มาจากผู้ต้องหาแค้นผู้ตาย ที่เบี้ยวเงินค่าแรงรับเหมาก่อสร้าง ที่ทำร่วมกัน จำนวน 3 หมื่นบาท เป็นเหตุให้ผู้ต้องหาเป็นหนี้ โดยต้องนำโฉนดไปจำนองเป็นเงิน 4 หมื่นบาท เพื่อนำมาใช้จ่ายในงานแต่งงาน เมื่อวันที่ 18 เมษายน 2564 และเมื่อทวงถามผู้ตายถึงเรื่องเงิน ผู้ตายก็บ่ายเบี่ยงตลอด รวมถึงมีความแค้นส่วนตัว ที่มักถูกผู้ตาย ใช้คำพูดรุนแรงใส่อยู่เสมอ
