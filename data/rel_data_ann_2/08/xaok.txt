จากกรณีที่ นายธุรการ ยังบรรเทา อายุ 67 ปี อดีตผู้สมัครสมาชิกสภาผู้แทนราษฎรแบบแบ่งเขตเลือกตั้ง เขต 7 จ.นครศรีธรรมราช พรรคพลังสหกรณ์ ปี 2562 ก่อเหตุใช้อาวุธปืนขนาด 9 มม.กระหน่ำยิง นายสมัชฌ์ ประชุมพันธ์ อายุ 40 ปี และ ร.ต.ทำนุ แจ้งจิตร อายุ 61 ปี เสียชีวิต อีกทั้งยังมี น.อ.สันชัย ประชุมพันธ์ อายุ 59 ปี โดนยิงกลางหลังได้รับบาดเจ็บสาหัส นำส่ง รพ.ศิริราช เหตุเกิดบริเวณบ้านเลขที่ 549/185 ชุมชนคลองล่าง ซอยอำนวยผล 8 ถนนจรัญสนิทวงศ์ 37 แขวงบางขุนศรี เขตบางกอกน้อย กทม. ขณะที่กลุ่มผู้ตายและคนเจ็บกำลังเล่นเปตอง เมื่อช่วงหัวค่ำวันที่ 10 พ.ย. ที่ผ่านมา ตามที่นำเสนอข่าวไปแล้วนั้น ความคืบหน้าเมื่อเวลา 12.30 น. วันที่ 11 พฤศจิกายน 2564 พ.ต.ท.ประพฤทธิ์ เพชรพลอย รอง ผกก.(สอบสวน) สน.บางขุนนนท์ ไปประสานเจ้าหน้าที่กองพิสูจน์หลักฐาน เข้าดำเนินการตรวจสอบวิถีกระสุนบริเวณบ้านที่เกิดเหตุอีกครั้ง โดยมีเจ้าหน้าที่สายตรวจวางกำลังกั้นสื่อมวลชนและผู้ไม่มีส่วนเกี่ยวข้องให้อยู่ด้านนอกอย่างเคร่งครัด
