จากกรณีพบศพ เด็กชาย อายุ 3 ขวบ เสียชีวิตภายในน้ำ บริเวณใต้สะพานคลองชวดพร้าว ถนนรัตนโกสินทร์ 200 ปี หมู่ 4 ต.บางบ่อ อ.บางบ่อ จ.สมุทรปราการ โดยที่มีร่องรอยพกช้ำตามลำตัว คล้ายถูกทำร้ายร่างกาย รวมทั้งติดเชื้อโควิดด้วย เหตุเกิดเมื่อช่วงเที่ยงวันที่ 9 พ.ย.ที่ผ่านมา แต่ตำรวจยังไม่ฟันธงว่าเป็นการทำร้ายร่างกาย เนื่องจากร่องรอยยังไม่ชัดเจน ต้องรอผลชันสูตรก่อน ตามที่เสนอข่าวไปแล้วนั้น ความคืบหน้าล่าสุดวันที่ 14 พ.ย.64 พ.ต.อ.กฤษณัฐ วงษ์กล้าหาญ ผกก.สภ.บางบ่อ จ.สมุทรปราการ พร้อมดัวยฝ่ายสืบสวน ได้นำหมายศาลจังหวัดสมุทรปราการ เลขที่ 594/2564, 595/2564, 596/2564 ลงวันที่ 13 พ.ย.64 เข้าจับกุม น.ส.อริสรา จีนสมบูรณ์ อายุ 27 ปี นายเรวัติ์ จีนสำราญ อายุ 48 ปี และ น.ส.วราภรณ์ อิ่มสมบูรณ์ อายุ 28 ปี ผู้ต้องหาที่ลงมือก่อเหตุฆ่าเด็กชายคนดังกล่าว โดยจับกุมได้ที่บ้านพักย่านบางขุนเทียน กทม. พร้อมของกลางรถ จยย.ฮอนด้า พีซีเอ็กซ์ สีขาว ทะเบียน 1 กบ 9663 ร้อยเอ็ด ที่ผู้ต้องหาใช้ในการนำตัวเด็กไปทิ้งที่คลองชวดพร้าว ในเขต อ.บางบ่อ จ.สมุทรปราการ ก่อนจะควบคุมตัวมาที่ สภ.บางบ่อ เพื่อสอบปากคำ จนทั้งหมดให้การรับสารภาพว่าเป็นคนลงมือฆ่าเด็กแล้วนำมาทิ้งน้ำจริง
