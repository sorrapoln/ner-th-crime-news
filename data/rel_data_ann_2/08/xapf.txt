คาดไม่ถึงว่าเหตุการณ์นี้จะเกิดกับจังหวัดที่ได้ขื้นชื่อเป็นจังหวัดท่องเที่ยว กระทบภาพลักษณ์ ตำรวจ สภ.เมืองกาญจนบุรี ได้รับแจ้งมีนักท่องเที่ยวชาวต่างชาติ ถูกทำร้าย ภายในบ้านพักหลังหนึ่ง ในซอยศรีลังกา ตำบลท่ามะขาม อำเภอเมืองกาญจนบุรี เมื่อประสานตำรวจท่องเที่ยว และเจ้าหน้าที่กู้ภัยพิทักษ์กาญจน์ เข้าตรวจสอบ พบร่างของ นายมาร์คุส จอห์น อายุ 49 ปี สัญชาติอังกฤษ นอนคว่ำหน้าเสียชีวิตอยู่บริเวณโต๊ะหินอ่อนหน้าบ้าน เมื่อพลิกศพดูพบที่ลำคอถูกฟันอาวุธมีด เป็นแผลยาวและลึก จนลำคอเกือบขาด นอกจากนี้ยังพบผู้บาดเจ็บอีกคน ทราบชื่อ นายชอน เควิน อายุ 55 ปี เป็นคนสัญชาติเดียวกัน ถูกฟันด้วยอาวุธมีดเข้าตามร่างกายหลายแห่ง นอนบาดเจ็บอยู่ในอาการสาหัส เจ้าหน้าที่กู้ภัยจึงปฐมพยาบาลแล้วรีบนำตัวส่งไปรักษาต่อที่โรงพยาบาลพหลพลพยุหเสนา จากนั้นตำรวจไปตรวจสอบบริเวณบ้านหลังเกิดเหตุ พบมีดขอเหล็ก ที่คนร้ายใช้ก่อเหตุวางอยู่ 1 เล่ม ใกล้กันพบรองเท้า 1 คู่ คาดเป็นของผู้ก่อเหตุถอดทิ้งเอาไว้ก่อนหลบหนีไป ตำรวจจึงเก็บไว้เป็นหลักฐาน ทั้งนี้จากการสอบสวนทราบว่า ผู้เสียชีวิต และผู้บาดเจ็บเป็นเพื่อนกัน โดยก่อนเกิดเหตุทั้งคู่ได้นั่งดื่มเบียร์และเปิดเพลงฟังอยู่บริเวณหน้าบ้านตัวเอง จู่ ๆ ชายที่ก่อเหตุเดินปรี่เข้ามาประชิดตัวแล้วใช้มีดขอที่ถือมา เจาะจงฟันเข้าที่ลำคอของ นายมาร์คุส ก่อนใช้มีดเล่มเดียวกันฟัน นายชอน หลายครั้ง จนหนำใจแล้วผู้ก่อเหตุก็เดินออกจากบ้านหลังเกิดเหตุหายไป แต่ต่อมาตำรวจ สภ.เมืองกาญจนบุรี ตามไปจับกุมผู้ก่อเหตุได้ในบ้านพัก ใกล้กับบ้านผู้เสียชีวิต โดยพบชายคนนี้มีอาการสติไม่ค่อยดี พกบัตรพิการทางสมองติดตัวด้วย ตำรวจจึงควบคุมตัวมาสอบสวนหาสาเหตุที่แท้จริง
