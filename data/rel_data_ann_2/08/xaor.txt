เมื่อเวลา 15.30 น.วันที่ 26 มิ.ย. พ.ต.ท.ภาสกร สุขะ สารวัตรสอบสวน สภ.เมืองเชียงราย ได้รับแจ้งเหตุ คนร้ายใช้ปืนชิงทองในร้านทองเยาวราช สินทวี สาขาย่อยตลาดป่าก่อเงี้ยว เลขที่ 88/4 ถนน พหลโยธินสายเก่า เขตเทศบาลนครเชียงราย อ.เมือง จ.เชียงราย จึงรุดไปตรวจสอบพร้อมเจ้าหน้าที่ เมื่อไปถึงพบพนักงานร้าน 3 คน อยู่ในอาการตกใจรอให้การกับเจ้าหน้าที่ จากการสอบสวนทราบว่าคนร้าย 2 คน สวมเสื้อแขนยาวสีเทา กางเกงยีน สวมรองเท้าผ้าใบ โดยคนแรกสวมหมวกกันน็อกเต็มใบ ใช้ปืนยิงขู่ก่อนเข้าหน้าร้าน 1 นัด จากนั้นเดินเข้ามาในร้านแล้วยิงปืนขู่อีก 1 นัด ถูกฝ้าเพดาน ก่อนที่อีกคนซึ่งสวมหมวกคลุมหน้าสีดำ และสวมหมวกปีกสีฟ้าทับ จะกระโดดข้ามเคาน์เตอร์ไปเปิดตู้กระจก กวาดทองรูปพรรณ ไปน้ำหนักประมาณ 114 บาท มูลค่าประมาณ 3.1 ล้านบาท จากนั้นคนร้ายทั้ง 2 คน ได้เดินออกจากร้านไปขึ้น จยย.ที่จอดไว้ห่างจากร้านประมาณ 20 เมตร แล้วขับขี่หลบหนีไปทาง ทิศใต้ของถนนพหลโยธินสายเก่า เบื้องต้นทางเจ้าหน้าที่พิสูจน์หลักฐาน ภ.จว.เชียงราย ได้ตรวจสอบกล้องวงจรปิดภายในร้าน ตรวจรอยนิ้วมือแฝง และเร่งติดตามตัวคนร้ายมาดำเนินคดีต่อไป
