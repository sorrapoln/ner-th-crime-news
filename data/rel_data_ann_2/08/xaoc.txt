วันนี้ (20 ม.ค.2565) พล.ต.ต.พันธนะ นุชนารถ ผู้บังคับการสืบสวนสำนักงานตรวจคนเข้าเมือง ร่วมกับ ตำรวจท่องเที่ยว และศูนย์ปราบปรามอาชญากรรมทางเทคโนโลยีสารสนเทศ สำนักงานตำรวจแห่งชาติ (PCT) นำกำลังเข้าจับผู้ต้องหาชาวจีนรวม 10 คน หลังได้รับการประสานจากสถานเอกอัครราชทูตจีนประจำประเทศไทย ให้ช่วยติดตามจับกุมชาวจีนที่หนีคดีฉ้อโกงประชาชนผ่านโทรศัพท์ หรือ เครือข่ายคอลเซ็นเตอร์ มากบดานอยู่ในประเทศไทยจำนวน 17 คน ชุดจับกุมสืบทราบจนพบตัวผู้กระทำความผิด หลบหนีมาพักอาศัยที่คอนโดมิเนียมหรู ในซอยสุขุมวิท 39 จึงขอศาลอนุมัติหมายค้น 4 จุด เบื้องต้นพบตัวผู้กระทำความผิด 10 คน เป็นบุคคลตามหมายจับจีน 6 คน โดยภายในคอนโดเจ้าหน้าที่ก็ยังพบว่าดัดแปลงเป็นสำนักงานคอลเซนเตอร์ เพื่อหลอกคนจีนด้วยดันจึงยึดอุปกรณ์ของกลาง คอมพิวเตอร์โน๊ตบุ๊ก 19 เครื่อง, โทรศัพท์มือถือ 79 เครื่อง, ซิมการ์ดโทรศัพท์ 167 อัน, อุปกรณ์กระจายสัญญาณ, อุปกรณ์ Token ที่ใช้ทำเว็บพนันออนไลน์กว่า 300 รายการ, นาฬิกาหรู จำนวน 14 เรือน, สมุดบัญชี 10 เล่ม, รถยนต์ 3 คัน และจักรยานยนต์ 1 คัน ทั้งนี้ พบว่าผู้ต้องหาที่ถูกจับกุมได้มีการเปิดเว็บไซต์พนันออนไลน์ร่วมด้วย พบเงินหมุนเวียนกว่า 100 ล้านบาท และพบว่ามีผู้ต้องหาตามหมายจับหลบหนีออกนอกประเทศไปก่อนหน้านี้แล้ว 2 คน
