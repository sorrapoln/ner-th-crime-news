วันที่ 16 ต.ค.64 ที่กองบังคับการปราบปราม พล.ต.ท.จิรภพ ภูริเดช ผบช.ก., พล.ต.ต.มนตรี เทศขัน ผบก.ป. สั่งการให้ พ.ต.อ.วิวัฒน์ จิตโสภากุล ผกก.3 บก.ป., พ.ต.ต.ณัฐดนัย สีแข่ไตร สว.กก.3 บก.ป. พร้อมกำลังร่วมกันจับกุม นายทิพากร ทับศรี อายุ 26 ปี ผู้ต้องหาตามหมายจับศาลจังหวัดฉะเชิงเทรา ที่ จ.309/2564 ลงวันที่ 11 ต.ค.64 ข้อหา “พยายามฆ่าผู้อื่น” จากการจับกุมครั้งนี้สืบเนื่องมาจาก เมื่อวันที่ 16 มิ.ย.ที่ผ่านมา ขณะที่ น.ส.เอ (นามสมมติ) แฟนสาว และ นางสายหยุด แม่ของ นายทิพากร ช่วยกันขายของอยู่ที่บริเวณริมทางรถไฟเปรง ต.คลองอุดม อ.เมือง จ.ฉะเชิงเทรา ได้เกิดมีปากเสียงกันขึ้นด้วยเรื่องหนี้สินที่ทั้งสองไปกู้ร่วมกันไว้ ระหว่างนั้นผู้ต้องหาก็นั่งดื่มสุราอยู่ใกล้ๆ ด้วย น.ส.เอ เห็นท่าไม่ดีจึงรีบโทรแจ้งตำรวจ เกรงว่าจะถูก นายทิพากร ทำร้าย เพราะเคยโดนทำร้ายเป็นประจำ แต่ไม่ทันที่ตำรวจจะมา นายทิพากร เมื่อเห็นว่าแม่ถูกด่า ขณะนั้นก็เริ่มจะเมาเหล้า จึงไปกระชาก น.ส.เอ เข้ามาทำร้าย และไปหยิบมีดมากระหน่ำแทงที่หน้าอก และบริเวณลำตัวหลายแผลจนถึงกับมีดหัก แค่นั้นยังไม่ยอมหยุด นายทิพากร ยังไปหยิบมีดอีกเล่มมาแทง น.ส.เอ อีกหลายครั้ง จน น.ส.เอ ล้มฟุบจมกองเลือดนอนแน่นิ่ง ได้รับบาดเจ็บสาหัส ก่อนที่จะหลบหนีไป ต่อมาเจ้าหน้าที่ชุดจับกุมสืบทราบว่า นายทิพากร ได้หลบหนีมาทำงานรับจ้างอยู่ที่ อ.เมืองยโสธร ก่อนไปพบตัวอยู่ที่สนามกีฬาจังหวัด จึงเข้าจับกุมตัวดังกล่าว จากการสอบสวน นายทิพากร ยังให้การปฏิเสธ ก่อนนำตัวส่ง สภ.เมืองฉะเชิงเทรา ดำเนินคดีต่อไป
