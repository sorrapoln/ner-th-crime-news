วันนี้ (23 ม.ค.2563) พล.ต.ท.ปิยะ อุทาโย ผู้ช่วย ผบ.ตร. พร้อมด้วย พล.ต.ท.ภัคพงศ์ พงษ์เภตรา ผบช.น. ผบช.น. พล.ต.ต.สหรัฐ ศักดิ์ศิลปชัย รอง ผบช.น. ร่วมกับทีมนักประดาน้ำ นำหมายค้นเดินทางไปตรวจสอบพื้นที่บ้านเลขที่ 59 ถนนเพชรเกษม ซอย 47 แขวงและเขตบางแค กทม. เพื่อค้นหาหลักฐานเพิ่มเติมในบ่อน้ำหลังบ้าน นายอภิชัย องค์วิศิษฐ์ หรือ ไอซ์ อายุ 40 ปี โดยแนวทางการปฏิบัติหน้าที่วันนี้ได้มีการตีตารางแบ่งพื้นที่กันลงสำรวจในน้ำ จำนวน 14 โซน หลังก่อนหน้านี้ค้นพบชิ้นส่วนกระดูกคล้ายมนุษย์ถึง 300 ชิ้น จากการสำรวจตามที่มีผู้ให้เบาะแสในช่วงเช้าพบชิ้นส่วนกระดูกเพิ่มเติม ประมาณ 10 ชิ้น แต่หลังจากทีมนักประดาน้ำงมค้นหากว่า 2 ชั่วโมง ก็พบดับเบล โซ่เหล็ก และกลอนประตู ก่อนที่จะพบชิ้นส่วนคล้ายหีบเหล็กซึ่งภายในมีชิ้นส่วนกระดูกคล้ายมนุษย์หลายชิ้นซึ่งเต็มไปด้วยโคลน เจ้าหน้าที่จึงนำหลักฐานดังกล่าวขึ้นมาด้านบนก่อนจะล้างด้วยน้ำสะอาดก่อนจะนำชิ้นส่วนคล้ายกระดูกไปยังสถาบันนิติเวช โรงพยาบาลศิริราช เพื่อพิสูจน์อัตลักษณ์ว่าเป็นกระดูกของใคร พล.ต.ท.ปิยะ อุทาโย ผู้ช่วย ผบ.ตร. ระบุว่า วันนี้ได้มีการปรับแผนจากวันก่อนและวางไทม์ไลน์การทำงาน แบ่งพื้นที่ออกเป็นช่องตีตามตารางชัดเจนเพื่อให้ทีมนักประดาน้ำค้นหาหลักฐาน ปรากฎว่า เจ้าหน้าที่พบชิ้นส่วนคล้ายมนุษย์เพิ่มเติมในส่วนคล้ายกระดูกต้นขา กระดูกสะโพกและกะโหลก อีกทั้งยังพบชิ้นส่วนคล้ายหีบเหล็ก จึงได้ประสานเจ้าหน้าที่พิสูจน์หลักฐานเข้าตรวจสอบคาดว่าเป็นกระดูกมนุษย์ พิจารณาจากกระดูกสะโพกน่าจะเป็นผู้หญิงที่มีอายุเกินกว่าวัยรุ่น และอาจเชื่อมโยงกับข้อมูลตำรวจมีอยู่ก่อนหน้านี้โดยเฉพาะข้อมูลคนหาย ด้าน พล.ต.ต.สหรัฐ ศักดิ์ศิลปชัย รอง ผบช.น. ระบุว่า ขณะนี้ยังไม่ทราบตัวผู้ที่เสียชีวิต เบื้องต้น ได้ให้กองพิสูจน์หลักฐานมาสเก็ตซ์ภาพเพื่อสืบหาตัวตนผู้เสียชีวิตต่อไป จากเบื้องต้น สอบสวนพยานผู้เสียชีวิตเป็นผู้หญิงรูปร่างเล็ก จึงสามารถใส่เข้าไปในหีบได้ แต่ต้องรอผลจากนิติวิทยาศาสตร์อีกครั้ง ขณะที่ พล.ต.ท.ภัคพงศ์ พงษ์เภตรา ผบช.น. ระบุว่า ขณะนี้เบื้องต้นนายไอซ์เกี่ยวข้องกับ 6 คดี โดยมีคดีอาวุธปืนและยาเสพติด คดียาเสพติด ส่วนคดีของ น.ส.วรินทร์ธรณ์ อายุ 22 ปี หรือ น้องกุ๊กกิ๊ก ฆาตกรรมใส่หีบฝังดินยังรอผลจากนิติวิทยาศาสตร์เกี่ยวกับสาเหตุการเสียชีวิตอยู่ อีกคดีคือคดีโครงกระดูกที่พบก่อนหน้านี้ ซึ่งคาดว่าเป็นกระดูกของคนที่มีอายุอยู่ในช่วง 13-14 ปี และกระดูกที่พบล่าสุด นอกจากนี้ยังมีการแจ้งความโดยอ้างว่าถูกนายไอซ์ข่มขืน เจ้าหน้าที่กำลังเร่งดำเนินการอยู่ แต่ต้องรอแพทย์ตรวจสอบว่ามีการข่มขืนจริงไหม
