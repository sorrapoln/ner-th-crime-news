เวลา 20.00 น. เมื่อวันที่ 19 ม.ค. 65 พ.ต.อ.พงศ์จักร ปรีชาการุณพงศ์ ผกก.สภ.ปากเกร็ด พ.ต.ท.สัมพันธ์ ทิมเจริญ รอง ผกก.สส. พ.ต.ท.วรพจน์ ฉิมลอยลาภ สว.สส.สภ.ปากเกร็ด จ.นนทบุรี นำกำลังชุดสืบสวนเข้าจับกุมตัวผู้ต้องหาที่ร่วมกันก่อเหตุปล้นทรัพย์ 4 คน ประกอบด้วย นายพงศกร หรือเม่น เปรมบุตร อายุ 28 ปี อยู่บ้านเลขที่ 119/35 หมู่ 3 ต.บางพูด อ.ปากเกร็ด จ.นนทบุรี, นายบุญฤทธิ์ หรือแมน ทิพย์โภชน์ อายุ 30 ปี อยู่บ้านเลขที่ 14 หมู่ 3 ต.หนองโบสถ์ อ.นางรอง จ.บุรีรัมย์, นายพีร หรืออาร์ท กวดขุนทด อายุ 27 ปี อยู่บ้านเลขที่ 107/35 หมู่ 3 ต.บางพูด อ.ปากเกร็ด จ.นนทบุรี และนายวีระพล หรือตั้ม แบงกระโทก อายุ 30 ปี อยู่บ้านเลขที่ 3/120 ถนนป๊อปปูล่า 5 ต.บางพูด อ.ปากเกร็ด จ.นนทบุรี พร้อมของกลางอาวุธปืนปลอม 1 กระบอก โทรศัพท์มือถือ ยี่ห้อวีโว่ 1 เครื่อง และรถจยย. 2 คัน โดยสามารถจับกุมตัวผู้ต้องหาได้ที่ห้องเลขที่ 209 ชั้น 2 ยูอพาร์ตเมนต์ หมู่ 1 ซอยแจ้งวัฒนะ-ปากเกร็ด 43/1 ถนนแจ้งวัฒนะ ต.คลองเกลือ อ.ปากเกร็ด จ.นนทบุรี มีนายวีระพลเป็นเจ้าของห้อง หลังจากสืบทราบว่ากลุ่มผู้ต้องหาแอบมาเช่าห้องพักที่อพาร์ตเมนต์ดังกล่าว หลังจากทั้ง 4 คนร่วมกันก่อเหตุใช้ค้อนทุบกระจกประตูของช็อปวันทรูโฟน จำกัด ซึ่งเป็นดีลเลอร์จำหน่ายโทรศัพท์มือถือ จำหน่ายอุปกรณ์โทรศัพท์มือถือ และรับชำระค่าบริการเครือข่ายทรู เลขที่ 101/1 ภายในเมืองทองธานี ต.บ้านใหม่ จนแตกละเอียดทั้งบาน ก่อนบุกเข้าไปกวาดเอาโทรศัพท์มือถือ ยี่ห้อไอโฟน 11 จำนวน 4 เครื่อง ไอโฟน 13 โปร จำนวน 1 เครื่อง ยี่ห้อซัมซุง 3 เครื่อง ยี่ห้อวีโว่ 2 เครื่อง และแท็บเล็ตไอแพด 1 เครื่อง รวมทั้งหมด 11 เครื่อง มูลค่าทรัพย์สินเกือบ 2 แสนบาท เมื่อกลางดึกของวันที่ 14 ม.ค. ที่ผ่านมา
