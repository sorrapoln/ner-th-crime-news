เมื่อวันที่ 22 ม.ค. ผู้สื่อข่าวรายงานว่าช่วงกลางดึกคืนที่ผ่านมา ศูนย์วิทยุ สภ.เมือง จ.ยะลา ได้รับแจ้งว่าเกิดเหตุระเบิด บริเวณศาลาใกล้ทางขึ้นบนสถานีรถไฟยะลา และบริเวณหน้าเสาธง ซึ่งตั้งอยู่ริมถนนรถไฟ เขตเทศบาลนครยะลา ใกล้กับร้านสะดวกซื้อเซเว่นอีเลฟเว่นหลังเก่าจำนวน 2 ลูก เบื้องต้นไม่มีใครได้รับบาดเจ็บหรือเสียชีวิตแต่อย่างใด ภายหลัง พล.ต.ต.ทินกร รังมาตย์ ผบก.ภ.จว.ยะลา พร้อมด้วย พ.ต.อ.ตรัยฤกษ์ ปัญญาไตรรัตน์ ผกก.สภ.เมืองยะลา นำกำลังเจ้าหน้าที่ตำรวจ ทหาร ฝ่ายปกครอง เเละเจ้าหน้าที่ชุดเก็บกู้และทำลายวัตถุระเบิด (EOD) ภ.จว.ยะลา และกู้ชีพ-กู้ภัยแม่กอเหนี่ยวยะลา ร่วมกันตรวจสอบ พร้อมกั้นพื้นที่บริเวณที่จุดเกิดเหตุไว้เพื่อความปลอดภัย จากการสอบสวนทราบว่า ก่อนเกิดเหตุเจ้าหน้าที่ตำรวจ ทหาร ฝ่ายปกครอง ตั้งด่านลอยตรวจสอบรถยนต์-จักรยานยนต์และบุคคลต้องสงสัยใกล้กับศาลาดังกล่าว หลังจากเสร็จภารกิจได้ ออกจากพื้นที่ไปประมาณ 2-3 นาที จึงได้มีการระเบิดขึ้นเสียงดังขึ้น 1 ลูก ห่างกันไม่นาน ได้เกิดระเบิดขึ้นอีก 1 ลูก ซึ่งขณะนี้ทาง พล.ต.ต.ทินกร รังมาตย์ ผบก.ภ.จว.ยะลา ได้สั่งการให้เจ้าหน้าที่ที่เกี่ยวข้อง ตรวจสอบภาพวงจรปิด ในวงรอบจุดที่เกิดเหตุ อย่างเร่งด่วน ส่วนสาเหตุ เจ้าหน้าที่เชื่อว่าเป็นการสร้างสถานการณ์ความไม่สงบในพื้นที่ หลังจากเจ้าหน้าที่ 3 ฝ่าย เข้าบังคับใช้กฎหมายกับกลุ่มผู้ก่อความไม่สงบในพื้นที่ ต.ละหาร อ.สายบุรี จ.ปัตตานี เมื่อ 20 ม.ค.65 ที่ผ่านมา เป็นเหตุให้เจ้าหน้าที่ได้รับบาดเจ็บ 1 นาย ผู้ก่อความไม่สงบ เสียชีวิต 2 ราย
