เวลา 14.00 น.วันที่ 20 ต.ค.64 ที่กองบังคับการควบคุมศูนย์ปฏิบัติการบริหารการแก้ไขปัญหายาเสพติดชายแดนภาคเหนือที่ 3 โรงเรียนบ้านผาตั้ง ต.ป่าตึง อ.แม่จัน จ.เชียงราย พล.ต.จรัส ปัญญาดี รองผู้บัญชาการศูนย์ปฎิบัติการบริหารการแก้ไขปัญหายาเสพติดชายแดนภาคเหนือ เป็นประธานการแถลงข่าวการจับกุมผู้ต้องหา พร้อมของกลางยาบ้า 300,000 เม็ด เคตามีน 20 กิโลกรัม ยาไอซ์ 1 กิโลกรัม โดยมี พ.ต.อ.โสภน ม่วงเฟื่อง ผกก.สภ.เมืองเชียงราย พ.อ.พักตร์พงษ์ เงสันเที๊ยะ หัวหน้ากลุ่มงานนโยบายแผนและการข่าว กอ.รมน.จ.เชียงราย นายอำเภอแม่จัน จ.เชียงราย นายดนุชา ไชยวงศ์ ผอ.ส่วนอำนวยการบังคับใช้กฎหมาย ป.ป.ส.ภาค 5 ร่วมแถลงข่าว โดยเหตุการณ์ดังกล่าวเกิดขึ้นเมื่อเวลา 20.00 น.วันที่ 18 ต.ค. 64 ที่ผ่านมาทางเจ้าหน้าที่ศูนย์ปฏิบัติการบริหารการแก้ไขปัญหายาเสพติดชายแดนภาคเหนือ (ศป.บส.ชน.) ภายใต้การอำนวยการของ พลโท บุญยืน อินกว่าง แม่ทัพน้อยที่ 3 ในฐานะ ผบช.ศป.บส.ชน. สามารถจับกุม นายเลิศชาย หอบรรลือกิจ อายุ 51 ปี ชาว แขวงนวลจันทร์ เขตบึงกุ่ม กรุงเทพฯ พร้อมของกลาง ยาบ้าจำนวน จำนวน 300,000 เม็ด ยาไอซ์ จำนวน 1 กิโลกรัม เคตามีน 20 กิโลกรัม และรถยนต์วอลโว่ สีบรอนซ์เงิน ทะเบียน ศช 8328 กรุงเทพมหานคร โดยเจ้าหน้าที่ได้ติดตามรถของเครือข่ายยาเสพติดได้เข้ามาในพื้นที่ จ.เชียงราย จึงได้ออกติดตามหาข่าวจนกระทั่งทราบว่ากลุ่มขบวนการค้ายาเสพติดจากภาคกลาง ซึ่งมีพฤติกรรมลำเลียงยาเสพติดจากชายแดนภาคเหนือเพื่อส่งไปยังภาคกลาง จนกระทั่งตรวจสอบทราบว่ารถคันดังกล่าวคือรถยี่ห้อวอลโว่ หมายเลขทะเบียน ศช 8328 กรุงเทพมหานคร จึงได้ติดตามอย่างต่อเนื่อง จนกระทั่งพบรถคันดังกล่าวที่บริเวณถนนบายพาส ใกล้กับท่าอากาศยานแม่ฟ้าหลวงเชียงราย จึงได้ติดตามจนกระทั่งไปถึงบริเวณ แยกไฟแดงบ้านใหม่ ถนนกลางเวียง ต.ริมกก อ.เมือง จ.เชียงราย รถคันดังกล่าวได้ชลอเพื่อหยุดรอสัญญานไฟ ทางเจ้าหน้าที่จึงได้เข้าทำการตรวจค้นและจับกุมได้พร้อมของกลางในที่สุด
