เมื่อเวลา 22.00 น. วันที่ 21 ม.ค. พ.ต.ท.ภัทราวุธ บุญยะพัน รอง ผกก.ป้องกันและปราบปราม สภ.ไทรน้อย ระดมกำลังเจ้าหน้าที่ตำรวจสายตรวจ เข้าตรวจสอบรถอาสาสมัครกู้ภัย ภายในปั๊มน้ำมันบางจาก ถนนไทรน้อย-ลาดบัวหลวง อ.ไทรน้อย จ.นนทบุรี เพื่อตรวจหาอาวุธปืน ยาเสพติด และสิ่งของผิดกฎหมาย ภายหลังจากเมื่อกลางดึก ของวันที่ 14 ม.ค.ที่ผ่านมา เกิดเหตุหน่วยกู้ภัย ยกพวกใช้อาวุธปืนไล่ยิงถล่มกันในกันเขตพื้นที่จ.นนทบุรี ต่อเนื่องพื้นที่นครบาล จนมีผู้ได้รับบาดเจ็บจำนวนหลายราย พ.ต.ต.ธนวัฒน์ ชีวิตโสภณ สารวัตรป้องกันและปราบปราม สภ.ไทรน้อย กล่าวว่า การตรวจสอบรถกู้ภัยในวันนี้ เป็นนโยบายของ พ.ต.อ.สมชาย ขำสัจจา ผกก.ไทรน้อย ซึ่งการลงพื้นที่ปฏิบัติการมีวัตถุประสงค์เพื่อป้องกันปราบปราม ให้เจ้าหน้าที่กู้ภัยในพื้นที่ยุติการพกพาอาวุธ รวมถึงการใช้อาวุธเข้าทำร้ายกันจนเป็นเหตุให้เกิดความสูญเสียรุนแรง
