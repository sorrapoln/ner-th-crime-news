เมื่อเวลา 18.00 น. วันที่ 4 ธ.ค.2564 ร.ต.อ.พรเจตต์ พร้อมมูล รองสารวัตร(สอบสวน) สภ.ประตูน้ำจุฬาลงกรณ์ จ.ปทุมธานี รับแจ้งเหตุทะเลาะวิวาทชายถูกแทงเสียชีวิต หน้าร้านขายของชำริมถนน ซอยรังสิต-นครนายก 2 ต.ประชาธิปัตย์ อ.ธัญบุรี จ.ปทุมธานี จึงประสาน แพทย์ รพ.ประชาธิปัตย์ แล้วรุดไปตรวจสอบพร้อม ตำรวจฝ่ายสืบสวน และหน่วยกู้ภัยมูลนิธิร่วมกตัญญู ที่เกิดเหตุบริเวณโต๊ะหินอ่อนหน้าร้าน พบศพ นายกริช อายุ 54 ปี บ้านอยู่ ต.แก่งโสภา อ.วังทอง จ.พิษณุโลก นอนหงายจมกองเลือด มีบาดแผลถูกแทงด้วยของมีคมเข้าหน้าอก 1 แผล แขนขวา 1 แผล และ ชายโครงขวา 1 แผล มีดปลายแหลมเปื้อนเลือดตกอยู่ 1 เล่ม พยาน ระบุ คนร้ายคือ นายธนพร อายุ 48 ปี บ้านอยู่ ต.ภูเขาทอง อ.หนองพอก จ.ร้อยเอ็ด เป็นอดีตลูกน้องผู้ตาย ก่อนหน้านี้ทั้งคู่มีปากเสียงกัน เนื่องจากงานรับเหมาทาสียังไม่เสร็จแต่ นายธนพร ไปบอกเจ้าของบ้านว่าใกล้เสร็จแล้ว ผู้ตายเลยตักเตือนว่า อย่าไปพูดแบบนั้น ให้เป็นเรื่องของบริษัท แล้วยังมีเรื่องเงินหน้ารถผู้ตายหายบ่อยๆ ก่อนเกิดเหตุนายธนพร เดินย่องมาทางด้านหลังแล้วกดล็อกคอใช้มีดจ้วงแทง ผู้ตายพยายามวิ่งหนีไปล้มฟุบสิ้นใจหน้าร้านค้า ด้านพ.ต.ท.สุรสิทธิ์ โชว์สูงเนิน สว.สส.สภ.ประตูน้ำจุฬาลงกรณ์ เปิดเผยว่า นายธนพร ได้เดินทางไปมอบตัวที่โรงพักแล้ว รับสารภาพว่า แค้นที่ถูกผู้ตายไล่ออกจากงาน ไม่มีงานทำ พยายามอ้อนวอนขอกลับไปทำงานใหม่ แต่ผู้ตายไม่ยอม เลยคว้ามีดจากร้านขายส้มตำแทงผู้ตาย ซึ่งเจ้าหน้าที่จะได้สอบสวนดำเนินการจตามกฎหมายต่อไป
