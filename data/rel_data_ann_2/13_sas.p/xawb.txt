ตำรวจนำตัวผู้ต้องหาคดีฆาตกรรมพนักงานสาวร้านบาร์เบียร์ใน จ.เชียงใหม่ ไปทำแผนประกอบคำรับสารภาพ พร้อมกับแจ้งข้อกล่าวหาเพิ่มเติมในความผิดฐานข่มขืนกระทำชำเราผู้อื่นจนถึงแก่ความตายหลังจากได้รับผลการชันสูตรศพจากแพทย์ หลังจากทำแผนประกอบคำรับสารภาพที่ห้องพักในโรงแรมแห่งหนึ่งในช่วงเช้าวันนี้ (17 เม.ย.2558) ตำรวจได้นำตัวนายภรา ชูศรี อายุ 52 ปี ชาวอำเภอบางละมุง จังหวัดชลบุรี ผู้ต้องหาคดีฆาตกรรมพนักงานสาวร้านบาร์เบียร์เมื่อวันที่ 13 เม.ย.2558 ไปสอบปากคำเพิ่มเติม ที่สถานีตำรวจภูธรเมืองเชียงใหม่ โดยกลุ่มเพื่อนของผู้เสียชีวิตได้มาสังเกตการณ์ และพยายามรุมทำร้ายผู้ต้องหาเนื่องจากโกรธแค้น นอกจากนี้ยังมีผู้เสียหายที่ระบุว่าเคยถูกนายภราชักชวนมีเพศสัมพันธ์ โดยให้รับประทานยากล่อมประสาทและทำทารุณจนบาดเจ็บสาหัสได้มาแจ้งความดำเนินคดีไว้ที่สถานีตำรวจภูธรช้างเผือกและมาให้ปากคำเพิ่มเติมด้วย พล.ต.ต.มนตรี สัมบุณณานนท์ ผู้บังคับการตำรวจภูธรจังหวัดเชียงใหม่ระบุว่า ขณะนี้อยู่ระหว่างสอบสวนขยายผลเพิ่มเติมว่าผู้ต้องหาเคยก่อคดีในพื้นที่ตำรวจนครบาลและพื้นที่จังหวัดชลบุรีด้วยหรือไม่ เนื่องจากมีแผนประทุษกรรมคล้ายกัน ล่าสุดพนักงานสอบสวนได้รับผลการชันสูตรศพจากแพทย์จึงได้แจ้งข้อกล่าวหาเพิ่มเติมในความผิดฐานข่มขืนกระทำชำเราผู้อื่นโดยขู่เข็ญ ด้วยประการใดๆ โดยใช้กำลังประทุษร้าย โดยผู้อื่นนั้นอยู่ในภาวะที่ไม่สามารถขัดขืนได้ เป็นเหตุให้ผู้ถูกกระทำ ถึงแก่ความตายและความผิดฐานลักทรัพย์ โทรศัพท์มือถือของผู้เสียชีวิต
