วันที่ 10 ต.ค.2562 พ.ต.อ.อำนาจ หาญชนะ ผกก.สน.แสมดำ พร้อมกำลังฝ่ายสืบสวนจับกุมตัวนายประกิจ วาประโคน อายุ 36 ปี ตามหมายจับศาลอาญาธนบุรี เลขที่ จ.530/2562 ลงวันที่ 10 ต.ค.62 ข้อหาพยายามลักทรัพย์โดยทำอันตรายสิ่งกีดกั้นสำหรับคุ้มครองทรัพย์ พร้อมของกลางชะแลง 1 อัน รถจักรยานยนต์ไม่ติดแผ่นป้ายทะเบียน เสื้อผ้าที่สวมใส่ 1 ชุด และหมวกนิรภัยสีขาว 1 ใบ โดยจับกุมตัวได้ในซอยหมู่บ้านพระปิ่น 5 ถนนเอกชัย แขวงและเขตบางบอน กทม. การจับกุมครั้งนี้สืบเนื่องจากเมื่อช่วงกลางดึกวันที่ 8 ต.ค.ถึงช่วงเช้ามืดวันที่ 9 ต.ค.ที่ผ่านมา เจ้าหน้าที่ได้รับแจ้งเหตุคนร้ายชาย 1 ราย ขับขี่รถจักรยานยนต์ไม่ทราบหมายเลขทะเบียนตระเวนใช้ชะแลงงัดตู้เอทีเอ็มได้รับความเสียหายไปทั้งสิ้น 3 จุด แต่ไม่ได้เงินสดไป โดยตู้เอทีเอ็ม 2 จุดแรกเป็นของธนาคารกสิกรไทย และ ธนาคารธนชาติ ตั้งอยู่บนถนนบางบอน 5 ปากซอย 3 แขวงและเขตบางบอน ท้องที่ สน.บางบอน ส่วนจุดที่ 3 เป็นตู้เอทีเอ็มของธนาคารกสิกรไทย ตั้งอยู่กลางซอยหมู่บ้านพระปิ่น 5 ถนนเอกชัย แขวงและเขตบางบอน ท้องที่ สน.แสมดำ
