วันนี้ (14 พ.ย.2562) ศาลอาญานัดอ่านคำพิพากษาคดีที่นายอัศยา ชัยภา หรือโก้ อายุ 34 ปี ใช้ไม้เบสบอลทำร้าย น.ส.ธิติมา ตั้งวิบูลย์พาณิชย์ อายุ 39 ปี นักธุรกิจสาวด้านอสังหาริมทรัพย์ ซึ่งเป็นแฟนสาว จนเสียชีวิตภายในห้องพักโรงแรมแห่งหนึ่งย่าน ซอยประดิษฐ์มนูธรรม 19 ก่อนจะลักทรัพย์ผู้ตาย เป็นรถยนต์ยี่ห้อเบนซ์ โทรศัพท์มือถือ เครื่องประดับ บัตรเดบิต ฯลฯ มูลค่ากว่า 1 ล้านบาท หลบหนีไปประเทศกัมพูชา ทั้งนี้ ศาลอาญาพิพากษาว่าจำเลยมีความผิดฐานฆ่าผู้อื่นโดยเจตนา จำคุกตลอดชีวิต, ลักทรัพย์ จำคุก 3 ปี และใช้บัตรอิเล็กทรอนิกส์ของผู้อื่นโดยมิชอบ จำคุก 3 ปี จำเลยให้การรับสารภาพเพราะจำนนต่อหลักฐาน แต่การนำสืบของจำเลยเป็นประโยชน์ ลดโทษให้ 1 ใน 3 คงจำคุกจำเลย ฐานฆ่าผู้อื่นโดยเจตนา จำคุก 33 ปี 4 เดือน, ลักทรัพย์ จำคุก 2 ปี และใช้บัตรอิเล็กทรอนิกส์ของผู้อื่นโดยมิชอบ จำคุก 2 ปี รวมจำคุกจำเลย 37 ปี 4 เดือน พร้อมริบของกลาง ด้านนายอำนวย วิชัยโชติ บิดาของผู้ตายในฐานะโจทก์ร่วม ซึ่งมาร่วมฟังคำพิพากษา กล่าวว่า พอใจในคำพิพากษาระดับหนึ่ง แต่อยากให้จำเลยรับโทษหนักกว่านี้ จึงอยากจะอุทธรณ์คดีต่อไป และไม่ให้อภัยจำเลย
