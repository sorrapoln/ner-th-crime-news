ทั้งนี้สำหรับการเข้าจับกุมนายสมชายครั้งนี้ สืบเนื่องมาจากเมื่อวันที่ 28 ก.ค.2563 ผู้ก่อเหตุจำนวน 2 คน ขี่รถจักรยานยนต์ใช้อาวุธปืนประกบยิงนายประทุม สะอาดนัก อายุ 47 ปี อาชีพวินจักรยานยนต์รับจ้าง เสียชีวิตด้านหลังโรงเรียนเมืองพัทยา 8 ภายหลังเกิดเหตุเจ้าหน้าที่ตำรวจ สภ.เมืองพัทยา สามารถจับนายมนัส อิ่มหนำ อายุ 39 ปี และนายนิพนธ์ ปานทอง อายุ 47 ปี ผู้ก่อเหตุมาดำเนินคดีได้ ก่อนให้การอ้างว่าสาเหตุมาจากมีเรื่องบาดหมางกันมาก่อน แต่ทางญาติของผู้เสียชีวิตไม่ปักใจเชื่อจึงเข้าร้องขอความเป็นธรรมต่อ พล.ต.อ.สุวัฒน์ แจ้งยอดสุข ผบ.ตร.เพราะเชื่อว่าปมสังหารที่แท้จริงน่าจะเป็นเรื่องที่ผู้ตายไปมีความขัดแย้งกับผู้มีอิทธิพลเกี่ยวกับเรื่องการพนัน เนื่องจากก่อนเกิดเหตุนายประทุม ผู้ตายได้แอบเข้าไปถ่ายรูปสถานที่แห่งหนึ่งในเมืองพัทยาซึ่งมีการลักลอบเปิดบ่อนการพนัน ก่อนเรื่องดังกล่าวรู้ถึงหูของกลุ่มนายทุนเจ้าของบ่อนจึงเกิดความไม่พอใจ สั่งการให้นายสุพรรณ ใหม่งาม อายุ 53 ปี นายถาวร สาระกูล อายุ 53 ปี ผู้ดูแลบ่อน จัดหามือปืนมาก่อเหตุฆ่าปิดปาก ด้วยเหตุนี้ทาง พล.ต.อ.สุวัฒน์ จึงมอบหมายให้ทางกองปราบในฐานะเลขาศูนย์ปราบปรามผู้มีอิทธิพลและมือปืนรับจ้าง สำนักงานตำรวจแห่งชาติ (ศปอร.ตร.) รับโอนสำนวนคดีดังกล่าวมาอยู่ในความดูแล พร้อมกับสืบสวนขยายผลจนสามารถติดตามจับกุมนายสุพรรณ และนายถาวร ได้เมื่อวันที่ 9 ธ.ค. ที่ผ่านมา จากนั้นจึงขยายผลต่อเนื่องจนกระทั่งพบความเชื่อมโยงถึงนายสมชาย (หลงจู๊สมชาย) ผู้ต้องหารายนี้ซึ่งเป็นนายทุนบ่อนดังกล่าวและบ่อนการพนันอีกหลายแห่งในพื้นที่ภาคตะวันออก จึงรวบรวมพยานหลักฐานจนนำมาสู่การจับกุมดังกล่าว
