ตำรวจเข้าคุมตัว นายสุริยา เริ่มสมุทร หรือบังฟิต อายุ 31 ปี ผู้ต้องหาในคดีฆ่าฝังนายสุชาติ ขาวล้วน แกนนำม็อบสวนปาล์ม จ.กระบี่ หลังทนแรงกดดันไม่ไหวและติดต่อขอมอบตัวกับตำรวจ ในพื้นที่ อ.หนองเรือ จ.ขอนแก่น เมื่อช่วงบ่ายวานนี้ หลังหลบหนีมาอยู่กับคนรู้จัก เบื้องต้นรับสารภาพว่าร่วมกันฆ่าผู้ตายแล้วช่วยกันนำศพฝังจริง โดยมีผู้ร่วมก่อเหตุประมาณ 6-7 คน พล.ต.อ.สุชาติ ธีระสวัสดิ์ รอง ผบ.ตร. ได้นำตัว “บังฟิต” เดินทางมาสอบปากคำที่ สภ.อ่าวนาง จ.กระบี่ เบื้องต้นบังฟิต บอกว่า ยิงนายสุชาติไป 3 นัด และนายสุรชัย เริงสมุทร หรือกิบหลี อายุ 37 ปี พี่ชาย ยิงอีก 3 นัด ซึ่ง รอง ผบ.ตร. เชื่อว่าคดีนี้มีผู้ร่วมก่อเหตุมากกว่า 10 คน แต่อาจไม่ถึง 20 คน ขณะนี้กำลังเร่งติดตามคนที่ยังหลบหนี
