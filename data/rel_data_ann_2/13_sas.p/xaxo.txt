เมื่อวานนี้ (16 ก.ค.2560) หน่วยกู้ภัยสัจจพุทธธรรมแห่งประเทศไทย อ.กบินทร์บุรี จ.ปราจีนบุรี ช่วยกันขุดดินภายในสวนป่ายูคาลิปตัส บ้านเขากระแต หมู่ 2 ต.วังตะเคียน หลังได้รับแจ้งว่าพบหลุมปริศนา คล้ายมีศพถูกฝังหน่วยกู้ภัยได้ขุดดินลึกประมาณ 50 เซนติเมตร พบศพผู้เสียชีวิตเป็นชาย อายุประมาณ 30-35 ปี รูปร่างสูงใหญ่ ผิวขาว สูงประมาณ 160-170 เซนติเมตร อยู่ในสภาพเปลือยกาย ถูกมัดมือไพล่หลังด้วยเคเบิ้ลไทร์ และที่บริเวณปากและตามีเทปพันสายไฟสีดำพันโดยรอบ บริเวณหน้าท้องมีรอยแผลคล้ายถูกแทง จำนวน 3 แผล คาดว่าจะเสียชีวิตมาแล้วประมาณ 2-3 วัน นอกจากนี้ ตามร่างกายผู้เสียชีวิต พบรอยสักเป็นรูปหนุมานกับยักษ์ ด้านหลังเป็นรูปเจ้าแม่กวนอิม ต้นแขนซ้าย-ขวาเป็นรูปยักษ์ และตามข้อนิ้วมือขวาสักเป็นภาษาอังกฤษคำว่า KHEM ส่วนบริเวณต้นคอ-กามหัก ไม่พบหลักฐานที่สามารถระบุได้ว่าเป็นใคร เบื้องต้น ตำรวจสันนิษฐานว่าน่าจะเป็นการฆาตกรรมจากที่อื่นแล้วนำศพมาฝังเพื่ออำพรางคดี
