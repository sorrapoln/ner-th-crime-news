เมื่อวันที่ 22 ม.ค. ขณะที่ พ.ต.ต.บรรหาร แก้วประจุ สวป.สภ.พรหมคีรี จ.นครศรีธรรมราช ปกิบัติหน้าที่ ได้รับแจ้งทางวิทยุว่า มีเหตุคนร้ายเข้าไปลักทรัพย์ในร้านค้าขายของชำ แต่ถูกเจ้าของร้านและคนในบ้านรุมจับกุมคนร้ายไว้ได้ จึงรุดไปตรวจสอบ ที่เกิดเหตุเป็นร้านค้าขายของชำ เลขที่ 30/2 หมู่ 5 ต.ทอนหงส์ อ.พรหมคีรี จ.นครศรีธรรมราช บริเวณหน้าร้านขายของชำพบเจ้าของบ้านชื่อ นายดุสิต พละศึก อายุ 55 ปี รองนายกเทศมนตรีตำบลทอนหงส์ อ.พรหมคีรี มีบาดแผลถูกมีดบาดที่มือแขนและหน้าผากหลายแผลเลือดอาบ เย็บ 10 เข็ม ขณะที่ น.ส.ฐิวดี พละศึก ลูกสาววัย 32 ปี มีบาดแผลถูกมีดบาดที่มือเย็บ 5 เข็ม ด้าน นายถิระการ หาญขยันกิจ อายุ 40 ปี ลูกเขยถูกแทงด้วยขวดปากฉลามเย็บ 4 เข็ม ตรวจสอบภายในบ้านพบว่า ที่บริเวณกระเบื้องหลังคาห้องน้ำหลังบ้าน มีร่องรอยถูกคนร้ายงัดเข้ามาในร้าน จนกระเบื้องแตกและมีร่องรอยรื้อค้นภายในร้านหลายจุด รวมทั้งร่องรอยการต่อสู้กันระหว่างเจ้าของบ้าน และคนในบ้านกับคนร้ายจนข้าวของกระจุยกระจาย ส่วนบริเวณหน้าบ้านพบคนร้ายถูกเจ้าของบ้าน และคนในบ้าน จับมัดนอนคว่ำหน้าอยู่หน้าบ้าน สอบสวนทราบชื่อคนร้ายคือ นายวรวุฒิ จันทร์เสงี่ยม อายุ 36 ปี มีบาดแผลถูกแทงเข้าแขน และลำตัวศีรษะหลายแผล จากการต่อสู้กัน เจ้าหน้าที่จึงนำตัวส่งรพ. ก่อนจะควบคุมตัวไปดำเนินคดีตามกฎหมาย โดยพบว่าคนร้ายมีอาการคล้ายเมายาเสพติดด้วย
