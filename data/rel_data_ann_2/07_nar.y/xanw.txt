คดีฆาตกรรมนี้เกิดขึ้นเวลาเกือบ 06.00 น.ที่ผ่านมา ชาวบ้านแตกตื่นเมื่อได้ยินเสียงปืนดังสนั่น จุดเกิดเหตุอยู่บริเวณหน้าร้านขายของชำและร้านรับซ่อมรถจักรยานยนต์ ภายในซอยอีสานพัฒนา ตำบลบ่อผุด อำเภอเกาะสมุย จังหวัดสุราษฎร์ธานี ตำรวจตรวจสอบพบรอยกระสุนทะลุประตูเหล็กม้วน และเจอหัวกระสุนหัวหนึ่งที่ผนังปูนของร้านค้า จึงเก็บไว้เป็นหลักฐาน ส่วนผู้ถูกยิง คือ นายสันทัด เคยนา อายุ 35 ปี กระสุนเข้าที่หน้าอกและชายโครงรวม 3 นัด เสียชีวิตระหว่างนำตัวส่งโรงพยาบาล พยานให้การว่าคนร้ายเป็นผู้ชายประมาณ 3-4 คน ขับรถกระบะ และ ขี่รถจักรยานยนต์วิบาก มาจอดที่หน้าร้านค้าจุดเกิดเหตุ จากนั้นก็ตะโกนเรียกนายสันทัด รวมถึงแฟนสาวให้ออกมาพูดคุยอะไรกันบางอย่าง ไม่นานชายที่ขี่รถจักรยานยนต์วิบาก ก็ชักปืนขึ้นมาจ่อยิงนายสันทัดทันที นายสันทัดวิ่งหนี แต่ยังคงถูกมือปืนไล่ตามยิงซ้ำ ก่อนจะพาตัวแฟนสาวของผู้เสียชีวิตขึ้นรถไปด้วย
