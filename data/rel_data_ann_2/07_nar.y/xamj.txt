ความคืบหน้าคดีปิตุฆาต นายเสรีย์ กุลดำรงวิวัฒน์ อายุ 60 ปี ใช้อาวุธปืนขนาด 11 มม. กระหน่ำยิง นายพิศ กุลดำรงวิวัฒน์ อายุ 88 ปี พ่อบังเกิดเกล้า 8 นัด เสียชีวิตคาบ้าน ในซอยคงทรัพย์ 2 เขตเทศบาลเมืองคอหงส์ อ.หาดใหญ่ จ.สงขลา เหตุเกิดเมื่อช่วงค่ำวันที่ 15 พฤศจิกายนที่ผ่านมา และตำรวจตามแกะรอยไปจับกุมได้หลังจากขับรถจักรยานยนต์ไปพักอยู่ในรีสอร์ตแห่งหนึ่ง ในพื้นที่ ต.เสาเภา อ.สิชล จ.นครศรีธรรมราช จึงควบคุมตัวกลับมาดำเนินคดีที่ สภ.หาดใหญ่ พื้นที่เกิดเหตุ ล่าสุด เวลา 11.30 น. วันท่ี 17 พ.ย. 64 ที่กองบัญชาการตำรวจภูธรภาค 9 พล.ต.ท.นันทเดช ย้อยนวล ผู้บัญชาการตำรวจภูธรภาค 9 และตำรวจชุดจับกุม ทั้ง พล.ต.ต.ทิวธวัช นครศรี ผบก.สส.ภ.9 พ.ต.อ.ศักดา เจริญกุล รอง ผบก.สส.ภ.9 พ.ต.อ.บรรพต เดชมา ผกก.สืบสวน 2 บก.สส.ภ.9 พ.ต.อ.ธนวัต แสงสุย ผกก.กก.สส.ภว.สงขลา พ.ต.ท.เอกภพ มุสิกปักษ์ รอง ผกก.สส.ภ.จว.สงขลา พ.ต.อ.พิศิษฐ์ วิเศษวงศ์ ผกก.สส.ภ.จว.นครศรีธรรมราช ได้ร่วมกันแถลงปิดคดีที่สร้างความสะเทือนใจให้กับสังคม โดยเฉพาะในพื้นที่ อ.หาดใหญ่ ซึ่งเป็นครั้งแรกที่เกิดคดีปิตุฆาตลูกฆ่าพ่อแท้ๆ ของตัวเอง ผู้บัญชาการตำรวจภูธรภาค 9 เเผยว่า คดีนี้สาเหตุมาจากทั้งคู่ทะเลาะกันมาตลอด ลูกก็ใจร้อน พ่อก็ใจร้อน จึงใช้อาวุธปืนยิงพ่อของตัวอง ซึ่งไม่ควรเกิดขึ้นที่ลูกจะมาฆ่าพ่อของตัวเอง และเหตุการณ์นี้ภาพจากกล้องวงจรปิดขณะลงมือก่อเหตุชัดเจนมาก หลังก่อเหตุได้หลบหนีไปกับภรรยา โดยขับรถจักรยานยนต์ฮอนด้า ADV 150 ทะเบียน 1 กศ 3645 สงขลา ซึ่งมีการเปลี่ยนป้ายทะเบียนเดิมที่มีแค่เลข 8 ซ่อนอาวุธปืนขนาด 11 มม.ไว้ใต้เบาะ พร้อมกระสุนเต็มพิกัด 52 นัด
