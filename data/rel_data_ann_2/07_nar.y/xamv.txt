วันที่ 9 ต.ค. เวลา 12.25 น. ศูนย์วิทยุ สภ.ยะหา จ.ยะลา ได้รับแจ้งว่า เกิดเหตุระเบิดระหว่างเส้นทาง ยะหา-ละแอ บ้านปาจอ ม.1 ต.ยะหา อ.ยะหา ทำให้มีเจ้าหน้าที่ อส.ได้รับบาดเจ็บ จึงได้แจ้ง ร.ต.ท.ปิยะพงษ์ ทิพย์น้อย รอง สว.(สอบสวน) สภ.ยะหา พร้อมประสานเจ้าหน้าที่ตำรวจชุดเก็บกู้วัตถุระเบิด ภ.จว.ยะลา เจ้าหน้าที่จากศูนย์พิสูจน์หลักฐานที่ 10 ยะลา เดินทางเข้าตรวจสอบ เมื่อมาถึงจุดเกิดเหตุ เจ้าหน้าที่ได้ปิดกั้นเส้นทางห้ามรถวิ่งสัญจรผ่านไปมา เนื่องจากเกรงว่าจะไม่ปลอดภัย เพื่อรอให้เจ้าหน้าที่ที่เกี่ยวข้องเข้าตรวจพิสูจน์ ส่วนผู้ได้รับบาดเจ็บถูกนำตัวส่งโรงพยาบาลสมเด็จพระยุพราชยะหา จำนวน 2 ราย ทราบชื่อคือ นายอุสมัน วอหะ และนายอับดุลเลาะ จิใจ ซึ่งทั้งสองเป็นอาสาสมัครรักษาดินแดนอำเภอยะหา (อส.ยะหา) ซึ่งล่าสุดแพทย์ได้ส่งตัวไปรักษาตัวต่อที่ รพ.ยะลา แล้ว
