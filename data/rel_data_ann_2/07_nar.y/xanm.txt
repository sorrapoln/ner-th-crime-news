เมื่อวันที่ 22 ม.ค. ที่กองปราบปราม พล.ต.ท.จิรภพ ภูริเดช ผบช.ก. สั่งการ พล.ต.ต.มนตรี เทศขัน ผบก.ป. พ.ต.อ.เผด็จ งามละม่อม ผกก.1 บก.ป. พ.ต.ต.เดชวุฒิ อุตรศาสตร์ สว.กก.1 บก.ป. นำกำลังจับกุม นายวิรัตน์ สงวนนามสกุล อายุ 49 ปี ตามหมายจับศาลแขวงดุสิต ที่ 140/2564 ลงวันที่ 14 กันยายน 2564 ข้อหา “ร่วมกันฉ้อโกง ร่วมกันทุจริตหรือโดยหลอกลวง และนำเข้าสู่ระบบคอมพิวเตอร์ฯ” ได้บริเวณห้องพักใน ต.ศรีบุญเรือง อ.เมือง จ.มุกดาหาร ทั้งนี้สืบเนื่องจาก นายวิรัตน์ ผู้ต้องหา มีพฤติกรรมทำทีเป็นคนมีฐานะเข้าไปตีสนิทกับผู้เสียหายที่เป็นผู้หญิงจนทำให้ผู้เสียหายเชื่อใจ จากนั้นจะชักชวนให้ผู้เสียหายร่วมลงทุน อีกทั้งยังหลอกให้ดาวน์รถยนต์โดยอ้างว่าตนติดเครดิตบูโร เมื่อผู้เสียหายหลงเชื่อดาวน์รถยนต์ให้ ผู้ต้องหาจะนำรถไปใช้และไม่สามารถติดต่อได้อีก จากการตรวจสอบพบมีผู้เสียหายที่เป็นหญิงสาวหลายรายถูกหลอกลวงในลักษณะดังกล่าว จึงเข้าแจ้งความดำเนินคดี จนศาลออกหมายจับไว้ กระทั่งเจ้าหน้าที่สืบสวนทราบว่าผู้ต้องหาหลบหนีไปกบดานใน จ.มุกดาหาร จึงนำกำลังจับกุมได้ดังกล่าว จากการสอบสวน ผู้ต้องหาให้การปฏิเสธตลอดข้อกล่าวหา จึงนำตัวส่งพนักงานสอบสวน สน.บางซื่อ ดำเนินคดีตามกฎหมายต่อไป
