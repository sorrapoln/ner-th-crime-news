เมื่อวันที่ 1 ก.ย.2564 ผู้สื่อข่าวรายงานว่า ตำรวจ สภ.คลองหลวงจ.ปทุมธานี ควบคุมตัวนาย ราวิ-ปรากาซ ซิงห์ สัญชาติอินเดีย ไปชี้จุดที่ทิ้งศพนายมาเฮซ ซิงห์ สัญชาติอินเดีย หลังรับสารภาพได้ก่อเหตุฆ่านายมาเฮซ แล้วหั่นศพแยกชิ้นส่วนนำมาทิ้งริมถนนภายในซอยรังสิต-นครนายก 17 ต.ประชาธิปัตย์ อ.ธัญบุรี จ.ปทุมธานี เมื่อวันที่ 29 ส.ค.ที่ผ่านมา พล.ต.ท.อำพล บัวรับพร ผู้บัญชาการตำรวจภูธรภาค 1 เปิดเผยว่า ก่อนหน้านี้ น้องชายผู้ตายได้แจ้งตำรวจว่าพี่ชายออกจากบ้านพัก พร้อมรถจักรยานยนต์ เมื่อวันที่ 29 ส.ค. เวลาประมาณ 10.30 น. โดยบอกว่าจะไปหาเพื่อน และยังไม่กลับ จึงเกรงว่าจะได้รับอันตราย ต่อมาชุดสืบสวนสืบทราบว่า วันเวลาที่รับแจ้ง ผู้ตายได้นัดพบผู้ต้องหาที่ถูกจับในข้อหาอยู่ในราชอาณาจักรเกินที่ได้รับอนุญาต และอยู่ระหว่างรอผลักดันกลับประเทศ จึงนำตัวมาสอบสวน ก่อนรับสารภาพว่าก่อเหตุฆ่าหั่นศพนายมาเฮซในห้องเช่าของตัวเอง ส่วนสาเหตุ ผู้ก่อเหตุอ้างว่ามาจากความขัดแย้งเรื่องที่ดินที่ประเทศอินเดีย และเชื่อว่าผู้ตายเป็นคนแจ้งให้ตำรวจมาจับกุม กรณีที่อยู่ในประเทศไทยเกินกำหนด ตำรวจจึงแจ้งข้อหา ฆ่าผู้อื่นโดยเจตนา, ซ่อนเร้น ย้ายหรือทำลายศพ หรือส่วนของศพเพื่อปิดบังการเกิด การตาย หรือเหตุแห่งการตาย
