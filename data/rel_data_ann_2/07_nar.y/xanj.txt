จากกรณีพบศพ นายบัญชา อายุ 37 ปี หนุ่มช่างทำเฟอร์นิเจอร์ไม้ โดนจ่อยิงหน้าอกด้วยปืนลูกซองอยู่ซอกหินริมหน้าผาเชิงเขาบ้านโป่งรี หมู่ 6 ต.หนองรี อ.บ่อพลอย จ.กาญจนบุรี เมื่อวันที่ 13 ต.ค.ที่ผ่านมาหลังญาติแจ้งตำรวจหายออกไปจากบ้านติดต่อไม่ได้ ตั้งแต่ช่วงบ่ายของวันที่ 9 ต.ค.2564 เจ้าหน้าที่เชื่อคนร้ายลงมือยิงจนเสียชีวิตก่อนนำศพมาทิ้งหน้าผาเพื่ออำพรางศพ ล่าสุดคดีนี้ วันที่ 15 ก.ย.2564 ตำรวจชุดสืบสวนภูธรภาค 7 และ ฝ่ายสืบสวน สภ.หนองรี เข้าจับกุมตัว นายธนิตย์ หรือ บอล อายุ 36 ปี พร้อมของกลางอาวุธปืนลูกซองยาว 1 กระบอก นำตัวไปสอบสวนที่กองบังคับการตำรวจภูธรจังหวัดกาญจนบุรี โดย พล.ต.ต.ไพโรจน์ คุ้มภัย ผบก.ภ.จว.กาญจนบุรี เข้าสอบสอบปากคำด้วยตัวเอง จากการสอบสวน นายธนิตย์ รับสารภาพ ว่าเป็นหนึ่งในผู้ที่ร่วมกันสังหารนายบัญชาเสียชีวิตจริง และปืนที่ใช้ก่อเหตุก็เป็นปืนของตัวเอง แต่ไม่ได้เป็นคนลงมือลั่นไกยิงนายบัญชา คนที่ลงมือคือ นายรุ่ง เพื่อนอีกคนที่อยู่ระหว่างการหลบหนี ส่วนชนวนเหตุมาจากปัญหาความขัดแย้งส่วนตัวระหว่างนายรุ่ง กับ นายบัญชา ผู้เสียชีวิต ซึ่งชุดสืบสวนเร่งติดตามจับกุมนายรุ่ง มาดำเนินคดีตามกฏหมายให้ได้โดยเร็วที่สุดแล้ว
