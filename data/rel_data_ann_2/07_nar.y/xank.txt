คืนวันที่ 20 ม.ค. 65 ที่ผ่านมา เวลา 20.00 น. ว่าที่ พ.ต.ต.เกียรติศักดิ์ เกิดโชค สารวัตร(สอบสวน) สภ.ไทรโยค รับแจ้งเกิดอุบัติเหตุ รถยนต์กระบะพลิกคว่ำตกข้างทาง มีผู้ได้รับบาดเจ็บและเสียชีวิต เหตุเกิดบนถนนสายกาญจนบุรี-ทองผาภูมิ บริเวณบ้านท่าทุ่งนา หมู่ 2 ต.ไทรโยค อ.ไทรโยค จ.กาญจนบุรี หลังรับแจ้งจึงได้ประสานเจ้าหน้าที่มูลนิธิพิทักษ์กาญจน์ และเจ้าหน้าที่มูลนิธิกู้ภัยกาญจนบุรี พร้อมแพทย์เวรโรงพยาบาลสมเด็จพระปิยะมหาราช ลงพื้นที่ตรวจสอบ ที่เกิดเหตุ พบร่างของผู้เสียชีวิตอยู่บนพื้นถนน จำนวน 3 คน เป็นชาย 1 คน และหญิง 2 คน สภาพศพกะโหลกศีรษะแตก มันสมองไหลนองเต็มพื้น คาดว่า น่าจะมาจากการตกจากรถที่ขับมาด้วยความเร็ว แล้วศีรษะกระแทกกับพื้นถนนอย่างแรง นอกจากนี้ยังพบรถยนต์กระบะ สีบรอนซ์ หมายเลขทะเบียน บบ 4546 กาญจนบุรี พลิกคว่ำตกข้างทางลึกกว่า 15 เมตร เจ้าหน้าที่ต้องรีบลงไปช่วยเหลือผู้ได้รับบาดเจ็บที่ติดอยู่ภายในรถ จำนวน 7 คน นำส่งโรงพยาบาลอย่างเร่งด่วน ก่อนที่ในเวลาต่อมา ผู้โดยสารชายที่นั่งมาในรถกระบะเสียชีวิตระหว่างนำส่งโรงพยาบาล อีก 1 คน ห่างจากจุดพบศพผู้เสียชีวิตเล็กน้อย พบรถบรรทุกสิบล้อ หมายเลขทะเบียน 81-5575 สมุทรปราการ จอดอยู่ริมถนน โดยที่บริเวณด้านท้ายรถฝั่งคนขับ มีร่องรอยการถูกชนอย่างแรง และมีเศษชิ้นเนื้อติดอยู่ที่บริเวณท้ายรถด้วย สอบถาม นายชานนท์ ทองภาวัชระ อายุ 44 ปี ซึ่งเป็นคนขับรถยนต์กระบะคันเกิดเหตุ บอกว่า ได้ขับรถไปรับผู้โดยสารที่เป็นคนรู้จักคุ้นเคยกันมาจาก จ.ราชบุรี เพื่อจะพาไปส่งบ้านในพื้นที่ อ.ทองผาภูมิ เมื่อขับรถมาถึงจุดเกิดเหตุที่เป็นทางโค้ง ตนขับรถเข้าโค้งมาตามปกติ แต่ไม่ทันสังเกตเห็นว่ามีรถบรรทุกสิบล้อขับอยู่ด้านหน้า ทำให้ตกใจ ควบคุมรถไม่อยู่ จนทำให้รถพุ่งไปเฉี่ยวชนท้ายรถบรรทุกสิบล้อที่ขับนำหน้าอยู่เข้าอย่างจัง และทำให้รถเสียหลักพลิกคว่ำตกข้างทาง จนมีผู้ได้รับบาดเจ็บและเสียชีวิตดังกล่าว
