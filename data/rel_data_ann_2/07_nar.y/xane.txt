วันนี้ (23 พ.ย.2564) พ.อ.ชาตรี สงวนธรรม รองผู้บัญชาการกองกำลังผาเมือง นายดนุชา ไชยวงศ์ ผอ.ส่วนอำนวยการบังคับใช้กฎหมาย ปปส.ภาค 5 นายรณรงค์ คิดอ่าน นายอำเภอแม่ฟ้าหลวง และเจ้าหน้าที่ที่เกี่ยวข้อง เข้าตรวจสอบที่เกิดเหตุบริเวณช่องทางผาขาวบน บ้านลิเซ ต.แม่ฟ้าหลวง อ.แม่ฟ้าหลวง จ.เชียงราย ห่างจากแนวชายแดน ประมาณ 100 เมตร หลังทหารกองกำลังผาเมือง ยิงปะทะกับกลุ่มผู้ค้ายาเสพติดเมื่อคืนนี้ (22 พ.ย.) ประมาณ 15 นาที พบยาบ้าจำนวน 1,800,000 เม็ด และกลุ่มผู้ค้ายาเสพติดถูกวิสามัญฆาตกรรม 6 คน ก่อนเกิดเหตุทางกองกำลังผาเมือง ได้สืบทราบว่าจะมีการลำเลียงยาเสพติดจากประเทศเพื่อนบ้านเข้ามาผ่านทางจังหวัดเชียงราย จึงได้จัดกำลังลาดตระเวนจนพบกลุ่มบุคคลต้องสงสัย 10-15 คน แบกเป้ผ่านมา โดยแสดงตัวเพื่อขอตรวจค้น แต่กลุ่มบุคคลดังกล่าวใช้อาวุธปืนไม่ทราบชนิดยิงเข้าใส่เจ้าหน้าที่จึงเกิดการปะทะกัน ก่อนที่กลุ่มผู้ค้ายาเสพติดจะล่าถอยไปฝั่งเมียนมา เจ้าหน้าที่จึงทำการปิดกั้นพื้นที่ และเข้าตรวจสอบเมื่อช่วงเช้าวันนี้ รองผู้บัญชาการกองกำลังผาเมือง เปิดเผยว่า จากสถานการณ์การแพร่ระบาด COVID-19 ในเมียนมา ส่งผลให้มีการลักลอบค้ายาเสพติดตามแนวชานแดนมากขึ้น ซึ่งกำลังผาเมืองต้องเพิ่มมาตรการในการสกัดกั้นทั้งยาเสพติดและการลักลอบเข้าเมือง โดยในช่วงที่ผ่านมาการลักลอบลำเลียงยาเสพติด เปลี่ยนเส้นทางจากเมียนมาไปเป็นนำเข้าทางด้านลาว และลำเลียงเข้าสู่ไทย ทางด้านภาคเหนือและภาคตะวันออกเฉียงเหนือเพิ่มมากขึ้น อย่างไรก็ตาม ทางกองกำลังผาเมืองได้จัดชุดปฏิบัติการกว่า 80 ชุด เพื่อปฏิบัติภารกิจป้องกันประเทศใน 6 จังหวัด 24 อำเภอ พื้นที่ภาคเหนือ ให้ความสำคัญกับการสกัดกั้นยาเสพติดการสกัดกั้นแรงงานผิดกฎหมายตลอดแนวชายแดน
