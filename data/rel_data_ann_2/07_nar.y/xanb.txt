เมื่อเวลา 20.30 น. วันที่ 18 ม.ค. เกิดเหตุคนร้ายจำนวนกว่า 10 คน แต่งกายชุดดำ บุกอุกอาจเข้าไปสังหารพระภิกษุภายใน วัดรัตนานุภาพ หรือ วัดโคกโก จ. นราธิวาส ส่งผลให้พรครูโชติรัตนานุรักษ์ เจ้าคณะอำเภอ และเจ้าอาวาส มรณภาพพร้อมพระลูกวัดรวม 3 รูป และบาดเจ็บสาหัส 1 รูป ซึ่งมรณภาพในเวลาต่อมา รวมมรณภาพทั้งหมด 4 รูป ขณะเกิดเหตุ ชาวบ้านที่อาศัยอยู่บริเวณด้านนอกของประตูวัด เปิดเผยว่า คนร้ายใช้อาวุธปืนยิงใส่กุฏิจำนวนหลายสิบนัด จนเสียงปืนดังสนั่นหวั่นไหวเป็นระยะๆ ชาวบ้านจึงได้พากันหวีดร้องและวิ่งหลบหนีเข้าไปในบ้าน โดยมีคนเห็นว่า พระถูกจ่อยิงในระยะเผาขน บางรูปถูกจ่อยิงที่ศีรษะ จากนั้นชาวบ้านแจ้งเจ้าหน้าที่ ตชด.447 ซึ่งอยู่ใกล้ที่สุดมาที่วัด แต่พบว่าคนร้ายได้พากันหลบหนีไปแล้วหลังก่อเหตุ
