เมื่อวันที่ 19 ตุลาคม 64 ที่ศาลอาญามีนบุรี พนักงานสอบสวน สน.บางชัน ยื่นคำร้องฝากขังครั้งที่ 1 นายหัทเมธ ทิพหา อายุ 33 ปี ผู้ต้องหาคดีฆ่าบุพการี ตามประมวลกฎหมายอาญา มาตรา 289 (1) และ 371 โดยขอฝากขังเป็นเวลา 12 วัน ตั้งแต่วันที่ 19-30 ต.ค.นี้ เนื่องจากการสอบสวนยังไม่เสร็จสิ้น ต้องสอบพยานอีก 10 ปาก และรอผลชันสูตรผู้ตาย ผลตรวจสถานที่เกิดเหตุรวมทั้งผลตรวจสอบลายพิมพ์นิ้วมือผู้ต้องหา กรณีพฤติการณ์สืบเนื่องจากเมื่อวันที่ 17 ต.ค.เจ้าหน้าที่ตำรวจได้รับแจ้งเหตุมีเหตุฆ่ากันตาย ตรวจสอบพบผู้เสียชีวิตคือนายสมบูรณ์ ทิพหา อายุ 66 ปี ถูกแทงด้วยของมีคมที่ร่างกาย และตามภาพกล้องวงจรปิดพบผู้ต้องหาเดินออกมาจากบ้านที่เกิดเหตุ ภายหลังการจับกุมผู้ต้องหารับสารภาพว่าก่อเหตุฆ่าบิดาแล้วหลบหนีไป
