วงจรปิดจับภาพ คนร้ายขี่รถจักรยานยนต์ใช้อาวุธปืนมาจ่อยิง นายชัยวัช เจริญมายุ อายุ 66 ปี ขณะยืนกินน้ำหลังจากที่พักจากการกรอกทรายใส่กระสอบเพื่อกั้นน้ำไม่ให้ไหลเข้าท่วมหมู่ 1 ต.ประศุก อ.อินทร์บุรี จ.สิงห์บุรี เวลา 20.25 น. เมื่อวานนี้ โดยมีประชาชนที่มาช่วยกันกั้นน้ำยืนอยู่ในเหตุการณ์หลายคนต่างตกใจกันมาก หลังจากที่คนร้ายใช้อาวุธปืนยิง นายชัยวัช จำนวน 5 นัด จนล้มลงไปแล้วก็ขับรถจักรยานยนต์หนีไปทันที ชาวบ้านที่อยู่ในเหตุการณ์รีบโทรแจ้งเจ้าหน้าที่ตำรวจ จนเจ้าหน้าที่กู้ภัยได้มาช่วยปฐมพยาบาลเบื้องต้นแล้วรีบนำส่งโรงพยาบาลอินทร์บุรีทันที แต่ นายชัยวัช ทนพิษบาดแผลไม่ไหวเสียชีวิตในเวลาต่อมา เจ้าหน้าที่ตำรวจได้ติดตามคนร้ายทราบชื่อภายหลังคือ นายธานินทร์ ศรีเพ็ชร์ อายุ 48 ปี ซึ่งคาดว่าจะหลบหนีไปที่สวนฝรั่งของ นายธานินทร์ จนสามารถไปพบที่สวนดังกล่าวพร้อมอาวุธปืนรีวอลเวอร์ ขนาด .38 ไม่มีทะเบียน จำนวน 1 กระบอก ตรวจพบบริเวณพื้นดินบริเวณหน้ากระท่อม หมู่ 5 ต.อินทร์บุรี อ.อินทร์บุรี และเครื่องกระสุนปืนขนาด .38 อีก 1 นัด ปลอกกระสุนปืน ขนาด .38 จำนวน 5 ปลอก พร้อมรถจักรยานยนต์คันที่นำไปก่อเหตุ ผู้ต้องหาให้การรับสารภาพว่าตนได้ใช้อาวุธปืนยิง นายชัยวัช จริง
