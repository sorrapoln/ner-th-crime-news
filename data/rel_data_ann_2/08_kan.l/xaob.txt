เมื่อวันที่ 23 ม.ค. ร.ต.อ.เอกอมร สีสัน รอง สว.(สอบสวน) สภ.คูคต จ.ปทุมธานี เปิดเผยว่า เมื่อช่วงกลางดึกที่ผ่านมา ได้รับแจ้งมีเหตุยิงกันมีผู้เสียชีวิตหลายราย ผู้ก่อเหตุยังอยู่ที่เกิดเหตุ จุดเกิดเหตุบ้านเลขที่ 53/73 หมู่บ้านพฤกษา 92 (รังสิต – ลำลูกกา) ซอย 14 ต.ลาดสวาย อ.ลำลูกกา จ.ปทุมธานี หลังรับแจ้งจึงรุดไปตรวจสอบ ที่เกิดเหตุเป็นบ้านทาวน์โฮม 2 ชั้นปลูกอยู่ภายในซอย 14 ในซอยเกิดเหตุมีบ้านฝั่งละ 4 หลังบริเวณกลางถนนพบผู้เสียชีวิต 2 ราย ทราบชื่อ นายธานินทร์ ชลิงสุ หรือ ตั๋ม อายุ 49ปี สารวัตรกำนันตำบลบึงยี่โถ มีบาดแผลถูกยิงด้วยปืนไม่ทราบขนาดเข้าที่หน้าอก 2 นัด ต้นแขนซ้าย 1 นัด เป็นเหตุให้เสียชีวิต ห่างกันประมาณ 3 เมตร พบผู้เสียชีวิตอีก 1 ราย ทราบชื่อ นายวรพงษ์ พินทุวัฒน์ หรือ มด อายุ 46 ปี มีบาดแผลถูกยิงด้วยปืนไม่ทราบขนาดเข้าที่กลางศีรษะ 1 นัดกกหูซ้าย 1 นัดแขนขวา 1 นัด เป็นเหตุให้เสียชีวิตที่พื้นถนน เจ้าหน้าที่เก็บปลอกกระสุนปืนไม่ทราบขนาดได้ 6 ปลอก จึงเก็บไว้เป็นหลักฐาน ความแรงของคมกระสุนยังไปถูกผนังบ้านได้รับความเสียหาย 2 หลัง กระจกมองข้างรถยนต์ถูกยิงได้รับความเสียหาย ส่วนผู้ก่อเหตุเจ้าหน้าที่สามารถจับกุมไว้ได้ในเวลาต่อมาคือ นายวรินทร แก้วชิงดวง อายุ 31 ปี ซึ่งเป็นเพื่อนบ้านซอยเดียวกัน อยู่ฝั่งตรงข้ามเยื้องกันเล็กน้อยอยู่บ้านเลขที่ 53/78 หมู่บ้านพฤกษา 92 พร้อมปืนขนาด .38 มม. 1 กระบอกพร้อมเครื่องกระสุนจำนวนหนึ่ง ผู้ก่อเหตุยังอยู่ในอาการขาดสติเจ้าหน้าที่จึงควบคุมตัวไป สภ.คูคต
