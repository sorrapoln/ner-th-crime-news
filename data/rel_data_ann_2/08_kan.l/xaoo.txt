เมื่อเวลา 08.30 น. วันที่ 21 ม.ค. 65 ศูนย์วิทยุ 191 ตำรวจภูธรจังหวัดสุราษฎร์ธานี รับแจ้งเหตุยิงกันมีผู้เสียชีวิตในพื้นที่ อ.ไชยา จึงประสานตำรวจ สภ.ไชยา เข้าตรวจสอบร่วมกับกู้ภัยมูลนิธิกุศลศรัทธาสุราษฎร์ธานีประจำ อ.ไชยา และเจ้าหน้าที่ที่เกี่ยวข้อง ที่เกิดเหตุหน้าบ้านเลขที่ 160/3 หมู่ 4 ต.ตะกรบ อ.ไชยา จ.สุราษฎร์ธานี พบผู้เสียชีวิตเป็นชาย 1 ราย สภาพศพนอนตะแคงจมกองเลือดนุ่งกางเกงยีนส์ขายาว สวมเสื้อยืดกีฬาแขนสั้นสีแดง ทราบชื่อภายหลังคือนายประยงค์ หวังอีน (บังเล็ก) อายุ 47 ปี เป็นที่รู้จักของสังคมชาว อ.ไชยา จากการตรวจสอบเบื้องต้นพบบาดแผลถูกยิงด้วยอาวุธปืนไม่ทราบขนาดเข้าบริเวณศีรษะ และใบหน้าหลายแผลเสียชีวิตคาที่ จากการตรวจสอบกล้องวงจรปิดบริเวณใกล้เคียงสามารถบันทึกภาพรถกระบะตอนครึ่งสีขาว ไม่ทราบหมายเลขทะเบียน ซึ่งเจ้าหน้าที่จะทำการตรวจสอบว่ามีส่วนเกี่ยวข้องหรือไม่ และสอบสวนหาสาเหตุการสังหารโหดครั้งนี้ต่อไป
