เมื่อเวลา 22.00 น. ที่ผ่านมา ตำรวจ สน.ปทุมวัน รับแจ้งอุบัติเหตุภายในซอยรองเมือง 3 หรือพระราม 6 ซอย 5 เขตปทุมวัน จึงนำกำลังเข้าตรวจสอบ ในที่เกิดเหตุพบรถกระบะสีขาว ทะเบียน 2 ฒอ 4473 กรุงเทพมหานคร จอดอยู่บริเวณกลางซอย สภาพด้านรถพังยับเยิน ต่อมาทราบชื่อคนขับคือนายทองสุข ขนส่ง อายุ 49 ปี อยู่ในสภาพเมาพูดจาไม่รู้เรื่อง จึงต้องคุมตัวมาที่ สน.ปทุมวัน เพื่อสอบสวน จากการตรวจสอบในพื้นที่ พบรถถูกชนได้รับความเสียหาย 14 คัน (รวมคันที่ก่อเหตุ) แบ่งเป็นรถเก๋ง 6 คัน กระบะ 7 คัน และรถกระบะเล็ก(รถกระป้อ) 1 คัน ซึ่งทุกคันได้รับความเสียหายถูกชนและเป็นรอยครูด ทั้งนี้รถที่ได้รับความเสียหายเป็นรถของชาวบ้านที่จอดอยู่ภายในซอย
