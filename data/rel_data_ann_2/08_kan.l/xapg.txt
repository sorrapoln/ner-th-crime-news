วันที่ 23 ม.ค.2565 พ.ต.ท.วุฒิ วรรณะ สารวัตรเวร สภ.ศรีบรรพต เปิดเผยว่า เมื่อช่วงค่ำของวันที่ 22 ม.ค.ที่ผ่านมา ได้รับแจ้งเหตุลูกเขยยิงพ่อตาที่บ้านหลังหนึ่งในพื้นที่ ต.เขาปู่ อ.ศรีบรรพต จ.พัทลุง หลังรับแจ้งจึงรุดไปตรวจสอบพร้อม พ.ต.อ.ทิวากร คงเพ็ชร ผกก.สภ.ศรีบรรพต, พ.ต.ท.นิวัฒน์ หมั่นสกุล รอง ผกก.ฯ, เจ้าหน้าที่หน่วยกู้ภัยมูลนิธิพัทลุงการกุศล และเจ้าหน้าที่ตำรวจกองพิสูจน์หลักฐานพัทลุง ที่เกิดเหตุเป็นบ้านชั้นเดียวซึ่งตั้งอยู่ริมถนนสายควนขนุน-เขาปู่ พบกองเลือดจำนวนมากอยู่บริเวณหน้าห้องนอน และพบปลอกกระสุนปืนขนาด 11 มม. ตกอยู่ 5 ปลอก หัวกระสุน 1 หัว และเศษหัวกระสุนจำนวนหนึ่ง จึงเก็บไว้เป็นหลักฐาน ส่วนผู้บาดเจ็บสาหัสทราบชื่อ นายสมศักดิ์ (ขอสงวนนามสกุล) อายุ 69 ปี ซึ่งเป็นเจ้าของบ้าน สภาพถูกยิงด้วยปืนขนาด 11 มม. เข้าที่บริเวณศีรษะ 1 นัด หน้าอก 2 นัด ไหล่ด้านขวา 1 นัด และขาขวา 1 นัด รวม 5 นัด ถูกนำส่งโรงพยาบาลก่อนเสียชีวิตเวลาต่อมา นอกจากนี้ ยังพบผู้บาดเจ็บชื่อ น.ส.เตือนใจ (ขอสงวนนามสกุล) อายุ 52 ปี ภรรยาของผู้ตาย สภาพถูกกระสุนปืนที่กระเด็นจากพื้นเข้าที่บริเวณขาซ้าย 1 นัด ส่วนผู้ก่อเหตุชื่อ นายพีรพัฒน์ (ขอสงวนนามสกุล) อายุ 41 ปี ซึ่งหลังจากที่ก่อเหตุได้ขับรถกระบะ ยี่ห้อโตโยต้า สีดำ ทะเบียน กจ9987 พัทลุง หลบหนีไป จากการสอบสวนเบื้องต้นทราบว่า นายพีรพัฒน์ ได้มากินอยู่เป็นสามีภรรยากับ น.ส.อุรไรรัตน์ (ขอสงวนนามสกุล) อายุ 25 ปี ซึ่งเป็นลูกสาวของผู้ตาย และพักอาศัยอยู่ในบ้านหลังดังกล่าว เมื่อประมาณ 3 ปีที่ผ่านมา และมีลูกชายอายุ 2 ขวบ 1 คน ต่อมาเมื่อเดือนเม.ย.2564 ทั้งคู่ก็ได้แยกทางกัน โดยนายพีรพัฒน์ได้ไปมีภรรยาคนใหม่แล้ว แต่จะไปๆมาๆกับที่บ้านตลาด สอบสวนทราบต่อว่า ทุกครั้งที่นายพีรพัฒน์กลับมาที่บ้านจะพูดจาไม่ดี ไม่ให้เกียรติพ่อแม่ และด่าหยาบคายตลอด บางครั้งก็จะนำปืนมาถือขู่ด้วย กระทั่งมาก่อเหตุดังกล่าว
