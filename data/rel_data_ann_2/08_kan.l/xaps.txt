เมื่อเวลา 01.00 น. วันที่ 4 ธ.ค.64 พ.ต.ท.วีรวิทย์ ลภัสจารุสกุล สารวัตรสอบสวน สภ.เมืองนครปฐม ได้รับแจ้งมีคนถูกอาวุธปืนยิงเสียชีวิต 2 ราย และบาดเจ็บ 1 ราย เหตุเกิดภายในบ้านเลขที่ 59 หมู่ 2 ต.นครปฐม อ.เมืองนครปฐม หลังรับแจ้งจึงรายงานให้ พล.ต.ต.ชมชวิณ ปุระธนานนท์ ผบก.ภ.จว.นครปฐม พ.ต.อ.ไพบูลย์ แพรสีนวล ผกก.สภ.เมืองนครปฐม พ.ต.อ.อรรถการ กองสุผล ผกก.สส.ภ.จว.นครปฐม พร้อมชุดสืบสวน สภ. เมืองนครปฐม สืบสวน ภ.จว.นครปฐม กองพิสูจน์หลักฐาน 7 แพทย์เวรโรงพยาบาลนครปฐม เจ้าหน้าที่มูลนิธิสุขศาลานุเคราะห์นครปฐม ร่วทเดินทางไปตรวจที่เกิดเหตุ ที่เกิดเหตุเป็นบ้านเดี่ยว 2 ชั้น มีรั้วรอบขอบชิด ภายในบ้านที่ชั้นล่างกลางห้องโถง พบศพนายคุณากร ปัญญาเตียม อายุ 57 ปี อยู่บ้านเลขที่ 59 หมู่ 2 ต.นครปฐม อ.เมืองนครปฐม เจ้าของบ้านนอนเสียชีวิตอยู่บนพื้นห้อง อยู่ในชุดสวมกางเกงยีนส์สีน้ำเงิน สวมเสื้อเชิ้ตสีขาวลายเส้นแดง สวมแจ็กเก็ตสีน้ำเงินทับอีกชั้นหนึ่ง นอนจมกองเลือดถูกอาวุธปืนยิงเข้าตามลำตัวหลายนัด ห่างออกไปประมาณ 5 เมตร ที่ประตูห้องนอนพบศพนางสาวสุกัญญา ภู่แก้ว อายุ 49 ปี ภรรยาของนายคุณากร นอนสวมกางเกงสามส่วนสีดำ เสื้อเชิ้ตลายการ์ตูน นอนหงายเสียชีวิตอยู่ภายในหน้าห้องนอน มีบาดแผลถูกอาวุธปืนยิงเข้าที่เบ้าตาทะลุแก้ม นอกจากนี้ยังทราบว่ามีผู้บาดเจ็บอีก 1 ราย จากกระสุนปืนยิงเข้าที่ต้นขาขวานายฆนากร ปัญญาเตียม อายุ 25 ปี เป็นลูกชายของนายคุณากร และน.ส.สุกัญญา ผู้ตาย มูลนิธิสุขศาลานุเคราะห์นครปฐม นำตัวส่ง รพ.นครปฐม ในที่เกิดเหตุเจ้าหน้าที่ตำรวจยังพบปลอกกระสุนขนาด 9 มม. จำนวน 16 ปลอก ตกอยู่เกลื่อนพื้น และเศษหัวกระสุนปืน จำนวน 6 ชิ้น ตกเกลื่อนกระจายทั่วห้อง จึงเก็บเป็นหลักฐาน จากการสอบถามนายฆนากร ผู้บาดเจ็บก่อนนำส่ง รพ.ทราบว่าผู้ก่อเหตุยิงครั้งนี้คือ นายสมเจตน์ ภู่แก้ว อายุ 35 ปี อยู่บ้านเลขที่เดียวกันกับผู้ตาย แต่ปลูกบ้านแบ่งรั้วกันอยู่ และมือปืนที่ยิงเป็นน้องชายของ น.ส.สุกัญญา ภรรยาของนายคุณากร ที่ถูกยิงเสียชีวิตทั้งคู่ และยังเป็นอดีตผู้สมัคร ส.ท. เทศบาลเมืองนครปฐม แต่สอบตก หลังก่อเหตุยิงแล้วได้หลบหนีขึ้นไปหลบอยู่บนบ้านพักของตนเอง ที่อยู่ติดกับบ้านเกิดเหตุ เจ้าหน้าที่ตำรวจชุดสืบสวนจึงเดินทางไปตรวจสอบบ้านของนายสมเจตน์ พบ น.ส.ประวีณา วงษ์คงคำ ภรรยาของนายสมเจตน์ ยืนตัวสั่นอยู่ที่หน้าบ้าน สอบถาม น.ส.ประวีณา บอกเจ้าหน้าที่ว่าสามีหลบขึ้นไปอยู่ในห้องนอนชั้น 2 ของบ้าน เจ้าหน้าที่จึงให้น.ส.ประวีณา ช่วยเกลี้ยกล่อมเปิดห้องมอบตัวกับตำรวจ
