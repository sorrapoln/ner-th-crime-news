เมื่อวันที่ 14 พฤศจิกายน พล.ต.ท.จิรภพ ภูริเดช ผบช.ก.พล.ต.ต.ภูมินทร์ พุ่มพันธุ์ม่วง ผบก.ปพ.สั่งการ พ.ต.อ.เรืองรัตน์ หงษ์ทิพรัตน์ ผกก.สายตรวจฯ บก.ปพ. พ.ต.ท.ดนัย ชุ่มอภัย สว.กก.สายตรวจฯ บก.ปพ. นำกำลังจับกุม นายธิติ อิ่มอ้น อายุ 31 ปี ตามหมายจับศาลจังหวัดยะลา ที่ จ.204/2563 ลงวันที่ 23 มิ.ย.63 ข้อหา “ร่วมกันฉ้อโกง, นำเข้าสู่ระบบคอมพิวเตอร์ที่บิดเบือน หรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ โดยประการที่จะเกิดความเสียหายแก่ประชาชน” ได้ ริมถนนภายในหมู่บ้าน หมู่ 12 ต.ท่าช้าง อ.บางกล่ำ จ.สงขลา ทั้งนี้ นายธิติ ผู้ต้องหา ได้สร้างเฟซบุ๊กโฆษณาขายทุเรียนและอาหารทะเล โดยอ้างเป็นพ่อค้าส่งรายใหญ่ในภาคใต้ ผู้เสียหายหลายรายหลงเชื่อโอนเงินให้ แต่ไม่ได้รับสินค้าและปิดเฟซบุ๊กหนีไปในที่สุด จึงได้เข้าแจ้งความดำเนินคดีจนศาลออกหมายจับไว้ กระทั่งตำรวจคอมมานโดวางแผนสั่งซื้อสินค้าจำนวนมาก โดยนัดหมายวางมัดจำค่าสินค้าหลายแสนบาท ผู้ต้องหาหลงเชื่อเนื่องจากเงินมัดจำจำนวนมาก จึงมาตามนัด เจ้าหน้าที่จึงจับกุมตัวได้ดังกล่าว
