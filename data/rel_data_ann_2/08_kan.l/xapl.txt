เมื่อเวลา 06.00 น. วันที่ 25 พ.ย. 64 พ.ต.อ.สงบ จันทร์สิงห์ ผกก.สภ.ร่อนพิบูลย์ ได้รับแจ้งว่ามีเหตุไล่ยิงกันได้รับบาดเจ็บสาหัส ริมถนนสายบ้านปัง-ทุ่งเลน หมู่ 4 ต.ควนชุม อ.ร่อนพิบูลย์ จ.นครศรีธรรมราช จึงพร้อมด้วย พล.ต.ต.สมชาย ซื่อต่อตระกูล ผบก.ภ.นครศรีธรรมราช และกำลังตำรวจชุดสืบสวนและสายตรวจในพื้นที่รีบรุดไปยังที่เกิดเหตุเพื่อเร่งทำการสืบสวนสอบสวนและรีบนำร่างคนเจ็บส่ง รพ.ร่อนพิบูลย์ เมื่อไปถึงที่เกิดเหตุซึ่งเป็นถนนวิ่งผ่านกลางทุ่งนา พบร่างคนเจ็บชื่อนายชัยยุทธ แก้วบุญทอง อายุ 49 ปี ผู้สมัครนายก อบต.ควนชุม หมายเลข 1 หน.ทีมพลังควนชุมประชารัฐ และยังเป็นอดีตนายก อบต.ควนชุม คนเก่า นอนเจ็บร้องครวญครางริมถนน มีบาดแผลถูกยิงด้วยอาวุธปืน พกสั้นขนาด 11 มม. เข้าแขนซ้ายทะลุเป็นแผลฉกรรจ์กระดูกแตกเลือดไหลอาบ ซึ่ง จนท.กู้ภัยในพื้นที่ได้รีบนำร่างนายชัยยุทธ ส่ง รพ.ร่อนพิบูลย์ เพื่อช่วยเหลือทำบาดแผลในเบื้องต้นแล้วจนพ้นขีดอันตรายแล้ว แต่ต้องนอนรักษาตัวใน รพ.ต่อไป และในที่เกิดเหตุ จนท.พบรถ จยย.ยี่ห้อฮอนด้าเวฟ สีแดง ทะเบียน 1กฒ-5350 นครศรีธรรมราช ซึ่งเป็นของผู้บาดเจ็บเสียหลักตกลงไปในคูน้ำริมถนน โดยในที่เกิดเหตุ จนท.พบปลอกกระสุนปืน 11 มม. ตกอยู่จำนวน 1 ปลอกจึงเก็บไว้เป็นหลักฐานต่อไป
