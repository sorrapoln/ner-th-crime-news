คณะพนักงานสืบสวนสอบสวนคดีวางระเบิดป่วนกรุง ได้เปิดเผยภาพ 5 ผู้ต้องหาล่าสุด ภายหลังในวันนี้ได้รวบรวมหลักฐานยื่นคำร้องต่อศาลอาญาเพื่ออนุมัติหมายจับผู้ต้องหาที่กระทำความผิดก่อเหตุระเบิดตามพื้นที่หลายจุดในกรุงเทพมหานครและปริมณฑล เพิ่มอีกจำนวนผู้ต้องหา 5 คน ซึ่งเป็นระดับสั่งการ คือ 1.นายมะนูเด็น สามะ 1425/2562 2.นายมูฮำมัดอาดีลัน สาและ 1426/2562 3.นายอารีฟ มะเซ็ง 1427/2562 4.นายซุลกิฟลี มะสาแมง 1428/2562 5.นายรอแปะอิง อุเซ็ง 1429/2562 แจ้งข้อหา เป็นอั้งยี่, เป็นซ่องโจรโดยเป็นการสมคบเพื่อกระทำความผิด เป็นผู้ใช้ให้ผู้อื่นกระทำความผิดฐานก่อการร้าย, พยายามฆ่าผู้อื่นโดยไตร่ตรองไว้ก่อน, พยายามทำให้เกิดระเบิดจนน่าจะเป็นอันตรายแก่บุคคลอื่นหรือทรัพย์ของผู้อื่น, กระทำให้เกิดระเบิดจนน่าจะเป็นอันตรายแก่บุคคลอื่น หรือทรัพย์ของผู้อื่น, กระทำให้เกิดระเบิดจนเป็นเหตุให้เกิดอันตรายแก่ทรัพย์ของผู้อื่น และโรงเรือนอันเป็นที่เก็บสินค้า และกระทำให้เกิดระเบิดเป็นเหตุให้บุคคลอื่นรับอันตรายสาหัส มีโทษประหารชีวิต จำคุกตลอดชีวิต หรือจำคุกอย่างสูงตั้งแต่ 3-20 ปี และปรับตั้งแต่ 60,000 -1,000,000 บาท
