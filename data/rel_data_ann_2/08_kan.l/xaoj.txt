วันนี้ (13 มี.ค.2562) ตำรวจวิสามัญฆาตกรรม นายสมศักดิ์ เล็ดรอด หรือ โอ อายุ 29 ปี ผู้ต้องหาคดีฆ่าอำพรางศพใน จ.สมุทรปราการ บริเวณกลางสี่แยก อ.คำเขื่อนแก้ว จ.ยโสธร ขณะพยายามชิงรถของชาวบ้านเพื่อหลบหนีตำรวจ พล.ต.ต.ภิญโญ หวลกสินธ์ ผู้บังคับการตำรวจภูธรจังหวัดยโสธร ระบุว่า คนร้ายได้มีการใช้อาวุธต่อสู้ เพื่อหลบหนีการจับกุมเจ้าหน้าที่ ตำรวจจึงมีความจำเป็นที่จะต้องยิง เพื่อหยุดยั้งการหลบหนีของคนร้าย ซึ่งหากไม่ทำเช่นนี้ คนร้ายอาจจะทำร้ายประชาชนเจ้าของรถเพื่อเปิดช่องทางให้หลบหนีต่อไป ขณะที่นายวีระนันท์ พันดาบุตร ผู้เห็นเหตุการณ์ ระบุว่า ช่วงที่ตำรวจไล่มา เป็นช่วงติดไฟแดงพอดี ผู้ต้องหาจึงวิ่งลงจากรถไปอีกฝั่ง แล้วเปิดประตูรถชาวบ้านตรงนั้น เพื่อจะหนีต่อ แต่ตำรวจอีกชุดหนึ่งถือปืนวิ่งมาไล่ตามอีกฝั่ง แล้วได้ยินเสียงปืน คดีนี้สืบเนื่องมาจากตำรวจ สภ.บางเสาธง จังหวัดสมุทรปราการ รับแจ้งความ นายชัยประสิทธ์ บุญเลิศ อายุ 34 ปี พนักงานคลังสินค้า สถานีส่งน้ำสุวรรณภูมิ หายตัวไปตั้งแต่วันที่ 2 ก.พ. ต่อมาพบรถจักรยานยนต์ และโทรศัพท์มือถือ มีข้อความสนทนาทางเฟซบุ๊กกับหญิงคนหนึ่ง ซึ่งระบุว่า แอบคบหานายชัยประสิทธิ์ ก่อนจะถูกแฟน คือ นายสมศักดิ์ จับได้ แล้วสวมรอยเป็นตัวเอง ลวงนายนายชัยประสิทธ์ออกมาทำร้ายจนเสียชีวิต นำศพไปฝังอำพรางที่ จ.ฉะเชิงเทรา จากนั้นตำรวจสืบสวนขยายผลพบว่า มีผู้ร่วมก่อเหตุทั้งหมด 8 คน ทั้งตามจับได้และเข้ามอบตัวเอง ผู้ต้องหาบางส่วนให้การว่าถูกนายสมศักดิ์บังคับให้ร่วมก่อเหตุ ส่วนศพนายสมศักดิ์นั้น ถูกส่งไปยังโรงพยาบาลคำเขื่อนแก้วรอดำเนินการตามขั้นตอนกฎหมาย และให้ญาติติดต่อรับศพต่อไป ด้านตำรวจภูธรบางเสาธง จ.สมุทรปราการ ลงพื้นที่สำรวจ ซอยชุมชนหลังวัดมงคลนิมิต ต.บางเสาธง เพื่อเตรียมความพร้อม นำผู้ต้องหาไปชี้จุดเกิดเหตุ ในช่วงสายวันนี้ โดยเริ่มจากบ้านพักนายสมศักดิ์ บ้านอีกหลัง ซึ่งเป็นสถานที่กักขัง และทำร้ายร่างกายนายชัยประสิทธิ์ รวมทั้งจุดที่นำรถจักรยานยนต์ และ ร่างนายชัยประสิทธิ์ ที่หมดสติ แต่ยังไม่เสียชีวิตไปทิ้ง ในซอยวัดบัวโรย ห่างจากจุดแรกราว 6 กิโลเมตร ทั้งนี้ ญาตินำศพนายชัยประสิทธิ์ มาบำเพ็ญกุศล ที่ ศาลาอยู่คงธรรม 2 วัดบางโฉลงนอก อำเภอ บางพลี โดยจะตั้งสวดพระอภิธรรมศพ 5 วัน และ จะฌาปนกิจ ในวันที่ 17 มี.ค.นี้
