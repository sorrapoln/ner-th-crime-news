พลตำรวจตรีจิรสันต์ แก้วแสงเอก รองผู้บัญชาการตำรวจนครบาล (รอง ผบช.น.) แถลงผลการจับกุม นายวิเชียร (สงวนนามสกุล) ซึ่งก่อเหตุทุบกระจกรถยนต์ บริเวณหน้าบ้านพักของผู้เสียหาย ภายในตรอกแม้นศรี เขตป้อมปราบศัตรูพ่าย ก่อนจะลักเอาทรัพย์สินภายในรถยนต์ไป อาทิ โน้ตบุ๊ก และแว่นตา มูลค่ากว่า 40,000 บาท โดยเหตุเกิดเมื่อวันที่ 6 มกราคมที่ผ่านมา โดยตำรวจนครบาลพลับพลาไชย 1 ได้สืบสวนและตรวจสอบกล้องวงจรปิด ทราบว่า ผู้ก่อเหตุ ได้พยายามอำพรางการแต่งกาย และมีการเปลี่ยนแปลงรูปแบบการเดินทางในการหลบหนี "อดีตนักโทษ" กระทั่งเจ้าหน้าที่ตำรวจ ทราบว่า ผู้ก่อเหตุคือ นายวิเชียร ซึ่งเป็นคนเร่ร่อน และได้ตระเวนก่อเหตุในช่วงเวลาหลังเที่ยงคืน โดยอาศัยจังหวะนั่งรอเวลาลงมือก่อเหตุ บริเวณถนนราชดำเนิน ซึ่งผู้ก่อเหตุได้ปะปนกับคนที่มารอรับการแจกอาหาร เมื่อได้เวลาก็จะนั่งรถประจำทางไปก่อเหตุ ทั้งในฝั่งพระนคร และฝั่งธนบุรี ทั้งนี้ จากการตรวจสอบประวัติพบว่า เคยถูกจับกุมดำเนินคดี และเพิ่งพ้นโทษจำคุกออกมา เมื่อเดือนพฤศจิกายนที่ผ่านมา และยังได้มาก่อเหตุซ้ำอีก
