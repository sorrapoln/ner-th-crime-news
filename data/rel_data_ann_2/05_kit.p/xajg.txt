เมื่อเวลา 01.13 น. วันที่ 17 พฤศจิกายน 2564 ร.ต.ท.สุรเชษฐ์ โชติเรืองนภา รองสว.(สอบสวน) สภ.เมืองนครศรีธรรมราช ได้รับแจ้งเหตุยิงกันมีผู้เสียชีวิตและได้รับบาดเจ็บที่บ้านเลขที่ 93/1 หมู่ 4 ต.ปากนคร อ.เมืองนครศรีธรรมราช จึงพร้อมด้วย พ.ต.ท.อภิรัช ทองฉิม รองผกก.(สอบสวน), พ.ต.ท.ณัฐภัทร พุทธังกุโร สว.สส., แพทย์เวร รพ.มหาราชนครศรีธรรมราช และอาสาสมัครมูลนิธิใต้เต็กตึ๊ง รุดไปตรวจสอบที่เกิดเหตุ ที่เกิดเหตุเป็นบ้าน 2 ชั้นครึ่ง หลังใหญ่ พบร่องรอยการจัดเลี้ยงฉลองวันเกิดที่ชั้นล่างของบ้าน ส่วนชั้นบนพบศพของ ด.ญ.นิชาภัทร จรจรัส หรือ น้องนิชา อายุ 2 ขวบ นอนเสียชีวิตอยู่บนเบาะที่นอนในสภาพมีบาดแผลถูกยิงด้วยกระสุนปืน เข้าที่เบ้าตาขวา 1 นัด กระสุนทะลุศีรษะด้านหลัง นอกจากนั้นยังมีผู้ได้รับบาดเจ็บอีก 1 คน ทราบชื่อคือ นายเชาวรินทร์ จรจรัส อายุ 31 ปี ผู้ช่วยผู้ใหญ่บ้าน ชาว อ.ฉวาง จ.นครศรีธรรมราช มีบาดแผลถูกยิงด้วยกระสุนปืนขนาด 9 มม. เข้าที่ขมับขวา อาการสาหัส ได้รับการช่วยเหลือ นำส่งโรงพยาบาลมหาราชนครศรีธรรมราช ก่อนที่ตำรวจจะไปถึงที่เกิดเหตุ จากการตรวจสอบที่เกิดเหตุพบปืน 9 มม. ตกอยู่ 1 กระบอก เจ้าหน้าที่จึงเก็บเป็นหลักฐานทางคดี สอบสวนทราบว่า ช่วงหัวค่ำ นายเชาวรินทร์ ซึ่งเป็นผู้ช่วยผู้ใหญ่บ้าน หมู่ 11 ต.นาแว อ.ฉวาง จ.นครศรีธรรมราช ได้ขับรถยนต์กระบะโตโยต้า 4 ประตู ทะเบียน กษ 5961 นครศรีธรรมราช ออกจากบ้านพักที่อำเภอฉวาง พร้อมด้วย นางวันนิภา จรจรัส อายุ 27 ปี ภรรยา และด.ญ.นิชาภัทร จรจรัส หรือน้องนิชา บุตรสาว เพื่อมาร่วมฉลองวันเกิดของนางวันนิภา ภรรยาสาว ซึ่งได้มีการนัดหมายญาติๆ จัดเลี้ยงฉลองวันเกิดกันที่บ้านหลังที่เกิดเหตุ ซึ่งเป็นบ้านเดิม ภูมิลำเนาเดิม หรือบ้านเกิดของนางวันนิภา ก่อนแต่งงานแยกครอบครัวไปใช้ชีวิตกับสามีที่อำเภอฉวาง
