วันที่ 10 ก.ย. 2562 เวลา 19.00 น. ผู้สื่อข่าวรายงานว่า ตำรวจ สภ.เมืองสิงห์บุรี รับแจ้งเหตุลูกเขยใช้อาวุธปืนยิงภรรยาและพ่อตา ได้รับบาดเจ็บสาหัส ภายในบ้านพัก ต.หัวไผ่ อ.เมือง จ.สิงห์บุรี จึงรุดไปตรวจสอบพร้อมฝ่ายสืบสวน และหน่วยกู้ภัยมูลนิธิร่วมกตัญญูสิงห์บุรี ในที่เกิดเหตุเป็นบ้านไม้ยกพื้นสูง ใต้ถุนบ้านพบกองเลือดกระจายอยู่ใกล้บันไดทางขึ้นบ้าน บนบ้านพบร่าง น.ส.ศิริวรรณ อายุ 28 ปี มีบาดแผลถูกยิงด้วยอาวุธปืน เข้าบริเวณหัวเข่าซ้าย ศีรษะขวามีแผลแตก นอกจากนั้นยังมีผู้บาดเจ็บอีก 1 ราย คือนายมณู อายุ 51 ปี เป็นพ่อของ น.ส.ศิริวรรณ ถูกยิงด้วยอาวุธปืนบาดเจ็บสาหัส ถูกนำตัวส่งร.พ.ไปก่อนแล้ว ก่อนที่นายมณู จะเสียชีวิตในเวลาต่อมา จากการสอบสวนทราบว่า ผู้ก่อเหตุ คือ นายฐาปกร อายุ 28 ปี เป็นสามี น.ส.ศิริวรรณ และลูกเขยนายมณู สาเหตุเกิดจาก นายฐาปกร มีปากเสียกับ น.ส.ศิริวรรณ เรื่องความหึงหวง เนื่องจากอารมณ์ร้อนและหึงหวงภรรยามาก จนน.ส.ศิริวรรณ เคยหนีไปทำงานที่จ.นนทบุรีมาแล้ว
