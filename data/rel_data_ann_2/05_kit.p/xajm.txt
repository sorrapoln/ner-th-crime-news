ผู้สื่อข่าวรายงานว่าเมื่อเวลา 20.15 น. วันที่ 20 มกราคม 2565 พ.ต.ต.เกียรติศักดิ์ เกิดโชค ร้อยเวร สภ.ไทรโยค รับแจ้งว่ามีอุบัติเหตุรถชนกัน มีผู้เสียชีวิตผู้บาดเจ็บจำนวนมาก บริเวณบ้านท่าทุ่งนา ต.ไทรโยค อ.ไทรโยค จ.กาญจนบุรี จึงรายงาน พ.ต.อ.ภุชงค์ ณรงค์อินทร์ ผกก.สภ.ไทรโยค รับทราบ ก่อนพร้อมด้วย เจ้าหน้าที่ ตร.จุดตรวจไทรโยคใหญ่เจ้าหน้าที่ตำรวจทางหลวง มูลนิธิกู้ภัยกาญจนบุรี อาสามูลนิธิพิทักษ์กาญจน์ หน่วยกู้ชีพกู้ภัยอุทยานแห่งชาติไทรโยค รุดไปตรวจสอบ พบรถยนต์กระบะยี่ห้ออีซูซุ รุ่นดีแมคซ์ สีบรอนซ์ หมายเลขทะเบียน บบ-4546 กาญจนบุรี สภาพพังยับ หงายท้องตกลงไปในป่าข้างทางลึกลงไปห่างจากถนนกว่า 100 เมตร ต้องใช้อุปกรณ์ตัดถ่าง นำผู้บาดเจ็บและผู้เสียชีวิตออกมา พบกระเป๋าสัมภาระกระจัดกระจาย ถัดไปพบรถบรรทุกสิบล้อ ทะเบียน 81-5575 สมุทรปราการ สภาพด้านท้ายฝั่งขวาพังเสียหาย มีเศษกะโหลกศีรษะเส้นผมเลือดติดอยู่ จากการสอบสวนเบื้องต้นทราบว่า คนขับรถยนต์กระบะ คือนายชานนท์ ทองผาวัชระ อายุ 44 ปี ชาวอำเภอทองผาภูมิ จ.กาญจนบุรี ได้รับบาดเจ็บเล็กน้อย ให้ข้อมูลว่า ผู้บาดเจ็บและเสียชีวิตเป็นแรงงานชาวเมียนมา เดินทางมาจากบ้านท่าเสา อ.ไทรโยค จ.กาญจนบุรี ตนกำลังจะขับไปส่งในพื้นที่อำเภอทองผาภูมิ ระหว่างทางรถเกิดชนท้ายรถพ่วง ทำให้ควบคุมไม่อยู่และพลิกคว่ำดังกล่าว
