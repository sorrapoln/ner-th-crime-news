เมื่อเวลา 01.00 น. วันที่ 9 ก.ค. พล.ต.ต.พงศ์อานันต์ คล้ายคลึง ผบก.น.9 พร้อม พ.ต.อ.นครินทร์ สุคนธวิท รอง ผบก.น.9 นำกำลังฝ่ายสืบสวน สน.บางบอน เข้าจับกุมตัวนายดนิรุจน์ หรือเติ้ล คุ้มกล่ำ อายุ 21 ปี ผู้ต้องหาตามหมายจับศาลอาญาธนบุรี เลขที่ 295/2564 ลงวันที่ 29 มิ.ย. 64 ข้อหาข้อหาร่วมกันชิงทรัพย์ในเวลากลางคืน โดยมีหรือใช้อาวุธและใช้ยานพาหนะฯ โดยจับกุมตัวได้ขณะหลบหนีไปกบดานอยู่ที่บ้านญาติ ในพื้นที่ จ.นครปฐม การจับกุมครั้งนี้ สืบเนื่องจากเมื่อเวลา 02.00 น. วันที่ 25 มิ.ย.ที่ผ่านมา เกิดเหตุคนร้ายบุกเดี่ยวขับขี่รถ จยย.ยี่ห้อฮอนด้า รุ่นเวฟ สีเทาดำ ทะเบียน ษรล 817 กรุงเทพมหานคร เข้าไปทำทีเติมน้ำมันที่ปั๊มพีที สาขาถนนเอกชัย 110 แขวงและเขตบางบอน กรุงเทพฯ ก่อนที่จะชักมีดสปาต้า ออกมาชิงทรัพย์กระเป๋าคาดเอวพนักงานหัวจ่ายปั้มน้ำมัน ได้เงินไป 7,000 บาท ต่อมาฝ่ายสืบสวน สน.บางบอน จึงตรวจสอบกล้องวงจรปิดพบผู้ก่อเหตุ คือ นายธนากร หรือเจมส์ เสาเฉลิม อายุ 20 ปี ผู้ต้องหาที่ถูกจับกุมไปก่อนหน้านี้ เป็นผู้ลงมือ โดยมีนายดนิรุจน์ เพื่อนซึ่งทำงานเป็นเด็กปั๊มน้ำมันดังกล่าว คอยดูต้นทางและชี้เป้าให้บุกเข้าไปชิงทรัพย์ เมื่อลงมือเรียบร้อยแล้ว นายดนิรุจน์ ทำเหมือนไม่มีอะไรเกิดขึ้น และยืนให้ปากคำกับตำรวจอย่างหน้าตาเฉย ก่อนเลิกงานออกจากปั๊มน้ำมัน กลับไปขอส่วนแบ่งเงินกับนายธนากร ก่อนแยกกันหลบหนีไป
