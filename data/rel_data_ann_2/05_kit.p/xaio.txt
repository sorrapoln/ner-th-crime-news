เมื่อเวลา 03.55 น. วันที่ 22 มกราคม 2565 พ.ต.ท.ภูชิต เกตุแก้ว สารวัตร (สอบสวน) สภ.เมืองกาญจนบุรี ได้รับแจ้งจากศูนย์วิทยุมูลนิธิพิทักษ์กาญจน์ ว่า เกิดเหตุชาวต่างชาติถูกฟันเสียชีวิตและมีผู้ได้รับบาดเจ็บสาหัส ที่บริเวณบ้านพักในซอยศรีลังกา ต.ท่ามะขาม อ.เมือง จ.กาญจนบุรี จึงแจ้งให้ผู้บังคับบัญชาทราบ ต่อมา พ.ต.อ.สมเกียรติ โฉมฉาย ผกก.สภ.เมืองกาญจนบุรี พร้อม พ.ต.ท.วศิน พลายศิริ รอง ผกก.สส.สภ.เมืองกาญจนบุรี และ พ.ต.ต.มารุต ฉัตรทัน สว.สส.สภ.เมืองกาญจนบุรี และ พ.ต.ท.ภูชิต ประสาน เจ้าหน้าที่พิสูจน์หลักฐาน ภ.จว.กาญจนบุรี ตำรวจท่องเที่ยว และแพทย์เวรจาก รพ.พหลพลพยุหเสนา รุดไปยังที่เกิดเหตุ ที่บ้านเลขที่ 236/2 ซอยศรีลังกา ต.ท่ามะขาม อ.เมือง จ.กาญจนบุรี ในที่เกิดเหตุพบศพ นายมาร์คุส จอห์น อายุ 49 ปี ชาวอังกฤษ ถูกฟันบริเวณลำคอ เกือบขาด นอนคว่ำหน้าเสียชีวิตอยู่ที่โต๊ะหินอ่อนหน้าบ้าน และ นายชอน เควิน อายุ 55 ปี ชาวอังกฤษ ถูกฟันได้รับบาดเจ็บสาหัส ในที่เกิดเหตุพบมีดเคียว 1 เล่มที่ใช้ก่อเหตุ และรองเท้า 1 คู่ ของผู้ก่อเหตุจึงเก็บไว้เป็นหลักฐาน สำหรับคนเจ็บ เจ้าหน้าที่นำส่งโรงพยาบาลพหลพลพยุหเสนา
