กรณีนายดินทร์ ขจัดโรคา อายุ 53 ปี ชาว อ.สตึก จ.บุรีรัมย์ ใช้มีดฟันหัว นายฉัตรชัย หรือต่อ อายุ 31 ปี ชาว ต.ด่านมะขามเตี้ย อ.ด่านมะขามเตี้ย จ.กาญจนบุรี ลูกเขยของตัวเอง จนต้องถูกหามส่งโรงพยาบาล หมอเย็บ 7 เข็ม หลังจากเมายาบ้าแล้วอุ้มลูกวัย 4 ขวบ จะหนีออกจากบ้าน เหตุเกิดเมื่อเวลา 20.00 น.ของคืนที่ผ่านมา ความคืบหน้า เมื่อวันที่ 29 พ.ย.64 นายฉัตรชัยออกจากโรงพยาบาลแล้ว โดยนายฉัตรชัยบอกว่า ลูกวัย 4 ขวบเป็นลูกของตัวเอง เป็นสิทธิ์ของตัวเอง จะเอาไปไหนก็ได้ ที่ผ่านมาตนเป็นคนรับจ้างหาเงินมาเลี้ยงลูก เลี้ยงเมีย ตอนเมียคลอดไม่เห็นใครไปดูแล มีแต่ตนเท่านั้น ดังนั้นพ่อตาไม่มีสิทธิ์มาหวงลูกของตน โดยหลังจากนี้จะไปแจ้งความเอาผิดกับพ่อตาจนถึงที่สุด ขณะที่ นางราตรี อายุ 45 ปี ชาวบ้านในหมู่บ้าน กล่าวว่า นายดินทร์รับจ้างเลี้ยงวัวให้ตนเอง ปกติจะเป็นคนเรียบง่ายไม่พูดมาก ส่วนลูกเขยติดยา และสร้างความเดือดร้อนให้ครอบครัวนี้มาโดยตลอด การกระทำของนายดินทร์คงจะเหลืออด เพราะทนมานาน ส่วนตัวคิดว่าสมควรแล้ว
