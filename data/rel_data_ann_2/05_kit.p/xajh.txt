เมื่อวันที่ 8 พฤศจิกายน พ.ต.อ.ภูริส จินตรานันท์ ผกก.สน.สุทธิสาร เปิดเผยว่า เมื่อวันที่ 7 พ.ย.ที่ผ่านมาตามที่มีผู้ร้องเรียนตามที่ปรากฏคลิปตามสื่อโซเซียล กรณีมีหญิงสาวแจ้งว่าถูกวินเถื่อนป้ายขาว ขับขี่รถจักรยานยนต์และพูดจาข่มขู่ โดยวินคนดังกล่าวใส่เสื้อวินเบอร์ 0 ลาดพร้าว 34 เขตห้วยขวาง ใช้รถจักรยานยนต์ รุ่นเวฟ 125 ทะเบียน 9 กต 3193 กรุงเทพมหานคร โดยระบุว่าแจ้งความที่ สน.สุทธิสาร นั้น ต่อมาวันเดียวกัน น.ส.อภิชญา (สงวนนามสกุล) อายุ 24 ปี ผู้เสียหายที่ปรากฏในคลิป เดินทางมาที่ สน.สุทธิสาร เพื่อแจ้งความประสงค์ดำเนินคดีกับผู้ขับขี่รถ จยย. พร้อมนำหลักฐานคลิปวิดีโอมาประกอบการแจ้งความ พ.ต.อ.ภูริสกล่าวอีกว่า ต่อมาตำรวจ สน.สุทธิสาร ตรวจสอบพบมีการกระทำความผิดจริง เหตุเกิดที่หน้าบริษัทแห่งหนึ่ง ซ.รัชดาภิเษก 28 แขวงสามเสนนอก เขตห้วยขวาง เมื่อเวลาประมาณ 10.50 น. วันที่ 7 พ.ย. ลักษณะผู้ก่อเหตุเป็นชาย รูปร่างสันทัด ผมรองทรง สักบริเวณต้นคอ และหลักฐานตามที่ปรากฏในคลิป ตรวจสอบพบว่ารถจักรยานยนต์คันที่คนร้ายใช้ก่อเหตุเป็นของมารดาโดยลูกชายเป็นผู้ขับขี่ จากนั้นจึงนำหลักฐานที่ให้ผู้เสียหายดูยืนยันว่าชายที่ปรากฏในภาพเป็นผู้ก่อเหตุชนรถยนต์และพูดจาข่มขู่ในคลิป
