เมื่อเวลา 17.00 น. วันที่ 23 มกราคม พ.ต.ท.ธนพรหม ธนอาภากร รองผกก.สส.สน.สามเสน ได้รับแจ้งเหตุ คนร้ายใช้อาวุธปืนยิง มีผู้ได้รับบาดเจ็บ บริเวณอาคารบ้านพักองค์การสวนสัตว์ ซอยสามเสน 28 แขวงถนนนครไชยศรี เขตดุสิต กรุงเทพฯ จึงรุดไปตรวจสอบพร้อมเจ้าหน้าที่อาสามูลนิธิเพชรเกษม ที่เกิดเหตุบริเวณภายในห้องพักเลขที่ 1502 ชั้น 5 พบเพียงคราบเลือด ส่วนคนเจ็บทราบชื่อ น.ส.มาลีนี โคตุลามา อายุ 33 ปี ถูกยิงด้วยอาวุธปืนเข้าที่ใบหน้าและต้นแขนขวา ได้รับบาดเจ็บ อาสาสมัครมูลนิธิเพชรเกษมนำส่งโรงพยาบาลบางโพ จากการสอบสวนทราบว่า ก่อนเกิดเหตุมีชายชื่อ นายรุ่งอรุณ หรือ ต่อ สังข์วงษ์ เดินมายังอาคาร 1 ของแฟลตดังกล่าว แล้วกดลิฟต์ขึ้นไปยังชั้น 5 เดินตรงไปยังห้อง 1502 แล้วถามหา น.ส.มาลินี ซึ่งขณะนั้นอยู่ภายในห้องน้ำ ผู้ก่อเหตุจึงได้เคาะประตูห้องเรียกให้ออกมา เมื่อออกเจอหน้า นายรุ่งอรุณได้ใช้อาวุธปืนขนาด .380 มม. ยิงใส่ผู้บาดเจ็บจำนวน 3 นัด กระสุนถากที่ใบหน้า 1 นัด และใต้ต้นแขนขวา 1 นัด ก่อนที่นายต่อจะเดินไปกดลิฟต์เพื่อลงจากชั้น 5 และได้หลบหนีไป
