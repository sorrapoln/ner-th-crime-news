จากการสอบสวน นายดุสิต ให้การว่า ก่อนเกิดเหตุขณะที่ตนและภรรยา ลูกสาว ลูกเขย กำลังนอนหลับในบ้าน กระทั่งช่วงเวลา 04.00 น.ได้ตื่นนอนออกมาจากห้องนอน สังเกตเห็นประตูเหล็กดัด เปิดอ้าอยู่ผิดปกติ จึงเชื่อแน่ว่าจะต้องมีคนร้ายงัดเข้ามาขโมยทรัพย์สินภายในบ้าน ทำให้รีบตะโกนบอกคนในบ้านให้รู้ตัวว่ามีคนร้าย โดยน่าจะยังอยู่ภายในบ้าน ระหว่างนั้นยังไม่ทันจะตั้งตัวคนร้ายได้ออกมาจากที่ซ่อนพยายามใช้มีดปลายแหลมจ้วงแทงตน แต่ตนก็หลบหลีกได้ก่อนเกิดการกอดรัดฟัดเหวี่ยงต่อสู้กันเพื่อแย่งมีด โดยมี ลูกเขย และลูกสาว พยายามเข้ามาช่วยตน ทำให้ทั้งตนพร้อมลูกสาว ลูกเขย ถูกคนร้ายแทงได้รับบาดเจ็บ แต่พวกตนก็ใจแข็งแย่งมีดมาได้ และจ้วงแทงคนร้ายได้รับบาดเจ็บเช่นกัน ก่อนจะช่วยกันจับคนร้าย พร้อมโทรฯแจ้งตำรวจ เบื้องต้นตำรวจตรวจสอบพบว่า นายวรวุฒิ เพิ่งพ้นโทษคดียาเสพติดมาได้ไม่นาน และทราบว่าก่อนหน้านี้ 2-3 วัน ได้วนเวียนมาสังเกตการณ์และทำทีมาซื้อของในร้านของชำที่เกิดเหตุ เพื่อดูลาดเลาก่อนตัดสินใจลงมือเหตุด้วย
