(14 ส.ค.64) เมื่อช่วงเย็นที่ผ่านมา พ.ต.ท.ชาติชาย นาคปักษี สว.สอบสวน สภ.เมืองกระบี่ รับแจ้งมีเหตุคนป่วยใช้มีดเชือดคอตัวเองตาย ภายในห้องพักผู้ป่วยรวม ตึกสูตินรีเวชกรรม รพ.กระบี่ หลังรับแจ้งจึงรายงานผู้บังคับบัญชาทราบตามลำดับ แล้วพร้อมด้วยแพทย์เวร เดินทางเข้าตรวจสอบ ที่ห้องเกิดเหตุ เป็นห้องพักผู้ป่วยแบบห้องผู้ป่วยรวม บริเวณเตียงใกล้กับเคาน์เตอร์พยาบาล พบเจ้าหน้าที่แพทย์ และพยาบาล กำลังพยายามช่วยกันยื้อชีวิตผู้ป่วยชาย ทราบชื่อต่อมาคือ นายอาตมา เอกกุศโลบาย อายุประมาณ 50 ปี แต่ไม่สามารถช่วยชีวิตไว้ได้ เนื่องจากคนป่วยเสียเลือดมาก เจ้าหน้าที่ตรวจที่ศพ พบบาดแผลฉกรรจ์บริเวณลำคอฝั่งขวา 1 แผลใหญ่ บนตู้วางของใกล้กับเตียงผู้ป่วย พบมีดคัตเตอร์สีส้มเปื้อนเลือดตกอยู่ 1 เล่ม คาดว่าเป็นมีดที่ใช้ก่อเหตุ จึงเก็บไว้เป็นหลักฐาน สอบถามทราบว่า ช่วงเกิดเหตุ ขณะที่พยาบาลกำลังยุ่งกับการดูแลผู้ป่วยรายอื่น ก็หันไปเห็นผู้ป่วยรายดังกล่าว ใช้มีดเชือดคอตัวเองจึงรีบวิ่งเข้าไปช่วยกัน แต่ช่วยเหลือไม่ทัน เพราะผู้ตายเสียเลือดมากจนช็อกหมดสติและขาดใจตายในที่สุด เบื้องต้นทราบว่า ผู้ตายเป็นชายเร่ร่อนเข้ามารักษาตัว ยังไม่สามารถติดต่อญาติได้ จึงนำศพเก็บไว้ที่ รพ.กระบี่ รอติดต่อญาติให้มารับศพต่อไป
