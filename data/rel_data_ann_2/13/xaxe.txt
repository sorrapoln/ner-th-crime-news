วันนี้ (31 พ.ค.2562) ผู้สื่อข่าวรายงานว่า ตำรวจนำตัวนายวิษณุ บุญคง ผู้ต้องหาฆาตกรรมเด็กหญิงอายุ 14 ปี และจุดไฟเผาอำพรางศพ เมื่อเดือน มี.ค.ที่ผ่านมา ไปชี้จุดทิ้งโทรศัพท์เคลื่อนที่ของผู้เสียชีวิตในคลองนางน้อย ต.บ้านโพธิ์ อ.เมืองตรัง ซึ่งห่างจากจุดเผาอำพรางศพประมาณ 300 เมตร เพื่อนำมาประกอบคดี โดยตำรวจค้นหาในคลองดังกล่าวเกือบ 2 ชั่วโมง แต่ไม่พบโทรศัพท์แต่อย่างใด จึงยุติการค้นหา พ.ต.ท.ประเสริฐ สงแสง รองผู้กำกับการสอบสวนสถานีตำรวจภูธรเมืองตรัง เปิดเผยว่า ตำรวจนำตัวนายวิษณุ ผู้ต้องหาไปฝากศาลจังหวัดตรัง ฐานความผิดพรากผู้เยาว์ เด็กหญิงอายุ 14 ปี จากผู้ปกครอง ส่วนฐานความผิดฆ่าคนตาย และอำพรางซ่อนเร้นศพ ตำรวจยังรอผลทางนิติวิทยาศาสตร์ หรือดีเอ็นเอ ที่ส่งไปพิสูจน์กลับมาก่อน คาดว่าต้องใช้เวลาประมาณ 7 วัน จากนั้นจะตั้งข้อกล่าวหาอีกครั้ง โดยการฝากขังวันนี้ ตำรวจจะคัดค้านการประกันตัว เนื่องจากผู้ถูกกล่าวหามีพฤติกรรมหลบหนี คดีนี้ เกิดขึ้นวันที่ 5 มี.ค. หลังผู้ปกครองเด็กหญิงอายุ 14 ปี เข้าแจ้งความให้ตำรวจช่วยตามหาเด็กหญิงหลังหายตัวออกจากบ้าน กระทั่งเมื่อสัปดาห์ที่ผ่านมา ตำรวจพบโครงกระดูกมนุษย์พร้อมสร้อยคอ ในพื้นที่ ต.บ้านโพธิ์ เมื่อผู้ปกครองเด็กหญิงอายุ 14 ปี ไปตรวจสอบ และยืนยันว่าเป็นผู้สูญหาย ตำรวจจึงสอบสวน พบว่านายวิษณุ เป็นผู้ก่อเหตุ เนื่องจากไม่พอใจเด็กหญิงคนดังกล่าวปันใจให้ชายอื่น และตำรวจจับผู้ก่อเหตุได้ เมื่อ 2 วันที่ผ่านมา ขณะหลบหนีอยู่ที่ จ.สุราษฎร์ธานี
