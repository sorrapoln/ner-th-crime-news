จากกรณีนายโกวิทย์ อายุ 36 ปี ถูกคนร้ายยิงเสียชีวิตในกระท่อม หมู่ 7 ต.เชียรเขา อ.เฉลิมพระเกียรติ จ.นครศรีธรรมราช ช่วงค่ำวันที่ 27 ก.ย.ที่ผ่านมา โดยพบร่องรอยการต่อสู้ก่อนจะมีการยิงกันตาย เบื้องต้นตำรวจเชื่อชนวนเหตุน่าจะมาจากความขัดแย้งเรื่องยาเสพติด ล่าสุดคดีนี้ วันที่ 28 ก.ย.2564 พ.ต.อ.เสริม ขวัญนิมิตร รอง ผบก.ภ.จว.นครศรีธรรมราช พ.ต.ท.พีระพงศ์ ยอดสุรางค์ รองผกก.(สอบสวน) รักษาราชการแทน ผกก.สภ.เฉลิมพระเกียรติ ร่วมกันนำกำลังชุดสืบสวนกก.สส.ภ.จว.นครศรีธรรมราช และฝ่ายสืบสวน สภ.เฉลิมพระเกียรติ เข้าปิดล้อมจับกุม นายสุเทพ อายุ 38 ปี ขณะหลบซ่อนตัวในบ้านไม่มีเลขที่ ต.เสือหึง อ.เชียรใหญ่ จ.นครศรีธรรมราช พร้อมของกลาง อาวุธปืนขนาด .380 กระสุนปืน 16 นัด โดยการจับกุมครั้งนี้ เจ้าหน้าที่สืบทราบว่า นายสุเทพ ซึ่งมีบ้านอยู่ ต.เชียรเขา อ.เฉลิมพระเกียรติ จ.นครศรีธรรมราช คือมือปืนยิง นายโกวิทย์ ซึ่งได้รวบรวมพยานหลักฐาน ขอหมายศาลจังหวัดปากพนัง ออกหมายจับเลขที่ 80/2564 ลงวันที่ 28 ก.ย.2564 เพื่อจับกุมตัวในข้อหาฆ่าผู้อื่นโดยเจตนา และมีอาวุธปืนเครื่องกระสุนปืนไว้ในครอบครองโดยไม่ได้รับอนุญาต จากนั้นทีมสืบสวนจัดชุดไล่ล่าจับกุม จนกระทั่งสืบทราบหลบมาอยู่ในพื้นที่ ต.เสือหึง อ.เชียรใหญ่ จ.นครศรีธรรมราช สอบสวนเบื้องต้น นายสุเทพ ยอมรับสารภาพ มีความขัดแย้งกับนายโกวิทย์ เรื่องหักล้างกันเกี่ยวกับยาเสพติด ทำให้ไม่พอใจเกิดมีปากเสียงกัน แล้วจึงใช้อาวุธปืนยิงจนถึงแก่ความตาย จากนั้นเจ้าหน้านำตัวพร้อมของกลาง ส่งพนักงานสอบสวน สภ.เฉลิมพระเกียรติ สอบสวนส่งดำเนินคดีตามกฎหมายต่อไป
