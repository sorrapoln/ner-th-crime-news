ผู้สื่อข่าวรายงานว่า เมื่อเวลา 09.00 น. วันที่ 20 ม.ค.65 ร.ต.อ.พิพัฒน์ ทองร่วง พนักงานสอบสวน สภ.ท้ายเหมือง จ.พังงา ได้รับแจ้งว่า พบผู้เสียชีวิตที่บริเวณสวนปาล์มน้ำมัน ใกล้บ้านเลขที่ 30/9 หมู่ 6 ต.นาเตย อ.ท้ายเหมือง จึงรุดเข้าที่เกิดเหตุ พร้อมด้วย พ.ต.อ.บริบูรณ์ อยู่สุขสมบูรณ์ พ.ต.อ.ประวิทย์ เฮ้งฉ้วน ผกก. สส.ภ.จว.พังงา พ.ต.ท.ชัยยุทธ บุญใหญ่ รองผกก.สอบสวน สภ.ท้ายเหมือง พ.ต.ท.ธวัช ตันสกุล รองผกก.ป. พ.ต.ท.สุรศักดิ์ รอดไกร รองผกก.สส. ตำรวจพิสูจน์หลักฐาน ภ.จว.พังงา นายสมปรารถนา สมบัติปิยะ กำนันตำบาลนาเตย หน่วยกู้ภัยสยามร่วมใจปู่อินทร์ท้ายเหมือง ที่เกิดเหตุเป็นสวนปาล์มน้ำมันเอกชนริมชายหาดบ้านบ่อดาน มีบ้านพักชั่วคราวเลขที่ 30/9 ห่างจากบ้านดังกล่าวประมาณ 150 เมตรในร่องสวนปาล์มน้ำมันพบศพ นายอิ้นหยาน มุ่งกิจ อายุ 58 ปี รปภ.ศูนย์จำหน่ายรถยนต์ยี่ห้อหนึ่งในพื้นที่โคกกลอย อยู่เลขที่ 22 หมู่ 7 ต.นาเตย อ.ท้ายเหมือง เสียชีวิตมาแล้วไม่ต่ำกว่า 12 ชั่วโมง สภาพนอนหงายสวมเสื้อเชิตสีดำ สวมกางเกงขาสั้นสีดำมีลาย ตรวจสอบพบบาดแผลจากของมีคมที่บริเวณ ขมับซ้าย ใต้ขาซ้าย กลางศรีษะ ข้อมือขวา หน้าขาซ้าย แผลถลอกกลางแผ่นหลัง แผลคล้ายสัตว์กัดแทะที่ฝ่าเท้าซ้าย ห่างประมาณ 0.5 เมตร พบโทรศัพท์มือถือของผู้ตายตกอยู่ ห่างประมาณ 3 เมตร พบมีดพร้าและรองเท้าของผู้ตายตั้งอยู่ ห่างไปอีก 5 เมตร พบหมวกแก๊ปสีกรมท่าของผู้ตายตกอยู่ จึงบันทึกพร้อมลงไว้เป็นหลักฐาน
