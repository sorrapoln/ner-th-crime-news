เมื่อเวลา 23.30 น. วันที่ 21 ม.ค. พ.ต.ต.จตุพร ธงทอง สว.(สอบสวน)​ สน.ภาษีเจริญ รับแจ้งเหตุมีผู้เสียชีวิตภายในบ้านเลขที่ 88/3 ซอยเพชรเกษม 48/1 แขวงบางหว้า เขตภาษีเจริญ กรุงเทพฯ จึงเดินทางไปตรวจสอบ พร้อมฝ่ายสืบสวน สน.ภาษีเจริญ แพทย์นิติเวช รพ.ศิริราช เจ้าหน้าที่กองพิสูจน์หลักฐาน และ อาสาสมัครมูลนิธิป่อเต็กตึ๊ง ที่เกิดเหตุอยู่ลึกเข้ามาในซอยประมาณ 10 เมตร เป็นตึกแถวความสูง 3 ชั้น ภายในห้องนอนชั้น 2 พบศพ นายเอ (นามสมมติ) อายุ 16 ปี นักเรียนชั้นมัธยมศึกษาปีที่ 4 โรงเรียนวัดนวลนรดิษฐ์ มีบาดแผลที่ขมับขวา กระสุนทะลุท้ายทอย นอนหงายเสียชีวิตอยู่บนเตียง ใกล้กันพบปืนพกสั้นออโตเมติก รุ่น SIG Sauer P365 1 กระบอก ตกอยู่ เจ้าหน้าที่จึงเก็บไว้เป็นหลักฐาน
