วันที่ 6 ก.ย.2562 กลางดึกที่ผ่านมา ร.ต.อ.สุดสาคร สโมสร รอง สว.(สอบสวน) สน.บางพลัด รับแจ้งเหตุจี้ชิงทรัพย์ร้านทองออโรร่า สาขาตั้งฮั่วเส็ง ธนบุรี แขวงบางบำหรุ เขตบางพลัด กรุงเทพฯ จึงรุดไปตรวจสอบที่เกิดเหตุพร้อมตำรวจ สน.บางพลัด และเจ้าหน้าที่กองพิสูจน์หลักฐาน ที่เกิดเหตุอยู่บนชั้น 1 ของห้าง พบพนักงานหญิงจำนวน 2 คนอยู่ในอาการหวสดกลัว จากการสอบสวนพนักงาน ให้การว่าคนร้ายเป็นชายไทย ผิวดำ อายุประมาณ 50 ปี สูงประมาณ 160 เซนติเมตร สวมเสื้อเชิ้ตสีขาว นุ่งกางเกงยีนส์ และสวมหมวกแก๊ปสีขาว โดยคนร้ายใช้อาวุธปืนข่มขู่พนักงานในร้านว่า “ให้อยู่ในความสงบ” ด้วยท่าทีใจเย็น ก่อนบังคับให้พนักงานเอาทองมาใส่ในกระเป๋าผ้าของคนร้ายที่นำมาด้วย คนร้ายได้ทองรูปพรรณน้ำหนักรวม 179 บาท และเงินสดอีก 40,000 บาท หลบหนีไป ขณะที่กล้องวงจรปิดภายในร้านสามารถบันทึกภาพชายที่ก่อเหตุไว้ได้อย่างชัดเจน
