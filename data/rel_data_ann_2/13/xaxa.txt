จากกรณีเหตุทะเลาะวิวาทของ 2 มูลนิธิดังในพื้นที่​ สน.ทุ่งสองห้อง และสน.โคกคราม จนมีผู้ได้รับบาดเจ็บจากการถูกยิง เหตุเกิดดึกคืนวันที่ 14 ม.ค. ที่ผ่านมา ต่อมามีอาสาสมัครมูลนิธิเพชรเกษม 2 คน เข้ามอบตัวกับพนักงานสอบสวน สน.ทุ่งสองห้อง รับทราบข้อหาร่วมกันทำร้ายร่างกาย ก่อนถูกปล่อยตัวไป คดีอยู่ระหว่างการรวบรวมพยานหลักฐานเพื่อดำเนินคดีตามกฎหมาย ตามที่ได้เสนอข่าวไปแล้วนั้น ความคืบหน้าล่าสุดวันที่ 20 ม.ค. พ.ต.อ.มารุต สุดหนองบัว ผกก.สน.ทุ่งสองห้อง พร้อมฝ่ายสืบสวน สน.ทุ่งสองห้อง นำหมายค้นศาลอาญารัชดา เข้าตรวจค้นห้องเช่าในซอยลาดพร้าว 40 แขวงจันทร์เกษม เขตจตุจักร กทม. หลังสืบพบรถตู้สีขาวของอาสาสมัครมูลนิธิร่วมกตัญญู 1 คัน ที่ตรงกับในภาพวงจรปิดบริเวณจุดเกิดเหตุทะเลาะวิวาทกับอาสาสมัครมูลนิธิเพชรเกษม บริเวณแยกพงษ์เพชร และมีพยานหลักฐานเชื่อได้ว่าผู้ขับขี่รถคันดังกล่าวเป็นผู้ที่ใช้อาวุธปืนยิงขึ้นฟ้า 2 นัด จากการตรวจค้น พบนายทศพล (ขอสงวนนามสกุล) อายุ 36 ปี อาสาสมัครมูลนิธิร่วมกตัญญูซึ่งเป็นผู้ขับขี่รถคันดังกล่าว อยู่ในห้องเช่าและสมัครใจให้ตำรวจเข้าตรวจค้นภายในห้อง พร้อมนำปืนสั้นออโตเมติก กระสุนปืน และทะเบียนอาวุธมาแสดงให้เจ้าหน้าที่ดู จากนั้นเจ้าหน้าที่ตำรวจจึงนำตัวมาสอบสวนที่สน.ทุ่งสองห้อง เพิ่มเติม โดยมี​ พ.ต.อ.สุรพงษ์ ธรรมพิทักษ์ รอง ผบก.น.2 พร้อมด้วย​ พ.ต.อ.มารุต สุดหนองบัว ผกก.สน.ทุ่งสองห้อง และเจ้าหน้าที่ฝ่ายสืบสวน​ สน.ทุ่งสองห้อง สน.โคกคราม มาร่วมสอบปากคำเพื่อหาความเชื่อมโยงกับเหตุการณ์ทั้งสองพื้นที่อีกด้วย ด้านนายทศพล ยอมรับว่าเป็นคนยิงปืนขึ้นฟ้าจริง แต่เป็นการยิงเพื่อป้องกันตัวและทรัพย์สินที่มากับรถ เนื่องจากก่อนเกิดเหตุกำลังจะขับรถไปเอาของกับเพื่อนที่แยกพงษ์เพชร ต่อมาได้รับแจ้งประชาชนร้องขอความช่วยเหลือรถเสีย บริเวณปั๊มเชลล์ถนนประชาชื่น-นนท์ จึงได้ขับรถไปตรวจสอบ
