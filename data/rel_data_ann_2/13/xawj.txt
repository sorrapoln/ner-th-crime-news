เจ้าหน้าที่ตำรวจ สน.ราษฎร์บูรณะ ได้รับแจ้งมีอุบัติเหตุรถยนต์เฉี่ยวชนคนข้ามถนนเสียชีวิต บริเวณจุดกลับรถวัดสน ถนนสุขสวัสดิ์ ปากซอยสุขสวัสดิ์ 35 หรือซอยวัดสน แขวงราษฎร์บูรณะ เขตราษฎร์บูรณะ กรุงเทพมหานคร หลังรับแจ้งพร้อมเจ้าหน้าที่กู้ภัย รุดตรวจสอบที่เกิดเหตุ ที่เกิดเหตุ พบร่างพระภิกษุสงฆ์นอนเสียชีวิต ลักษณะนอนหงายหน้า ทราบชื่อต่อมาชื่อ พระจรัญ สุขเกษม อายุ 70 ปี เป็นพระลูกวัดวัดสนบวช สภาพมีบาดแผลฉีกขาดที่ศีรษะด้านหลังและแขนซ้ายผิดรูปหรือหัก ใกล้กันพบบาตรพระตกอยู่พร้อม ย่ามพระกระจายอยู่ที่พื้นถนน ห่างไปประมาณ 30 เมตร พบชิ้นส่วนรถยนต์ซึ่งเป็นกระจังหน้ารถคันก่อเหตุ ส่วนรถคันก่อเหตุได้หลบหนีไป ต่อมาได้มี นายเฉลิมชัย สุขเกษม อายุ 47 ปี ลูกชายพร้อมด้วย น.ส.อังคนา สุขเกษม อายุ 26 ปี หลานสาว ได้เดินทางมาที่เกิดเหตุและเดินเข้าไปดูศพถึงกับเป็นลมร้องไห้ เมื่อเห็นสภาพศพนอนเสียชีวิตอยู่กลางถนน นายเฉลิมชัย เล่าว่า หลวงพ่อไม่สามารถเดินขึ้นสะพานลอยได้เพราะอายุมากแล้ว และมีปัญหาเรื่องโรคประจำตัวคือ โรคเบาหวาน โรคความดันสูง โรคเก๊าท์ปวดเข่าปวดขา
