คลิปเหตุการณ์ระทึกที่มีการโพสต์ลงในเพจเฟซบุ๊กอยากดังเดี๋ยวจัดให้ return 2 เป็นภาพขณะที่ชาวบ้านกว่า 20 คนกำลังปิดล้อมไล่จับคนร้าย เป็นชายอายุประมาณ 30 ปี สวมเสื้อกล้าม กางเกงขาสั้น ต่อมาทราบชื่อคือ นายฉัตรชัย คงคุดขมิ้น กำลังปีนป่ายระเบียงอาคารพาณิชย์ 3 ชั้น เพื่อหวังจะหลบหนี ท่ามกลางความหวาดเสียวของผู้คนที่ยืนดูอยู่ด้านล่าง โดยเหตุการณ์เกิดขึ้นภายในอาคารพาณิชย์แห่งหนึ่ง ริมถนนจอมพล ป. พื้นที่ตำบลสามเรือน อำเภอบางปะอิน จังหวัดพระนครศรีอยุธยา ซึ่งปลูกติดกันกว่า 10 คูหา จนกระทั่งสุดท้าย นายฉัตรชัยซึ่งเป็นคนร้าย เริ่มอยู่ในอาการอิดโรย อ่อนแรง และถูกรวบตัวเอาไว้ได้ในที่สุด โดยชาวบ้านได้ช่วยกันอุ้มตัวลงมาจากชั้นบน พร้อมรุมประชาทัณฑ์จนเนื้อตัวสะบักสะบอม ก่อนพาตัวส่งโรงพยาบาลใกล้เคียง เจ้าหน้าที่ได้ตรวจปัสสาวะหาสารเสพติด พบว่าเป็นสีม่วง ขณะที่เจ้าตัวก็ยอมรับว่า ก่อนจะมาก่อเหตุได้เสพยาบ้าจำนวน 2 เม็ด
