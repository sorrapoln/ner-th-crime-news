กลางดึกคืนวันที่ 16 พ.ย. พ.ต.อ.พิศิษฐ์ วิเศษวงศ์ ผกก.สส.ภ.จว.นครศรีธรรมราช นำตำรวจสืบสวนพร้อมหมายศาลจังหวัดสงขลา ที่ จ.423/2564 ลงวันที่ 16 พ.ย.64 เข้าจับกุมตัว นายเสรีย์ กุลดำรงวิวัฒน์ อายุ 60 ปี อยู่บ้านเลขที่ 7 ซอยคงทรัพย์ 2 ต.คอหงส์ อ.หาดใหญ่ จ.สงขลา ผู้ต้องหาฐานความผิดฆ่าบุพการี, มีอาวุธปืนและเครื่องกระสุนปืน, พกพาอาวุธปืนไปในเมืองที่สาธารณะ โดยไม่ได้รับอนุญาต ได้ที่บังกะโลแห่งหนึ่งที่ อ.สิชล จ.นครศรีธรรมราช ขณะกำลังเจ้าหน้าที่เข้าจับกุมพบว่าที่หน้าบังกะโลมีรถ จยย.ของผู้ต้องหาจอดอยู่ จึงกระจายกำลังปิดล้อมก่อนบุกจู่โจมจับกุมตัวได้โดยละม่อม จากนั้นจึงตรวจค้นภายในบังกะโล พบเพียงกระเป๋าและสัมภาระ ก่อนนำตัวนายเสรีย์ ไปทำการตรวจค้นที่ใต้เบาะรถ จยย. พบอาวุธปืนขนาด .45 จำนวน 1 กระบอก มีกระสุนบรรจุเต็มแม็กกาซีน เป็นปืนที่ใช้ก่อเหตุ เสื้อผ้าในวันก่อเหตุ รวมทั้งหลักฐานอื่นๆ อีกหลายรายการ จึงตรวจยึดไว้เป็นของกลาง จากนั้นเจ้าหน้าที่จึงควบคุมตัว นายเสรีย์ ไปสอบปากคำภายในห้องพักบังกะโล ได้ให้การรับสารภาพว่า เป็นคนก่อเหตุยิงพ่อของตัวเองเสียชีวิตที่ อ.หาดใหญ่ จ.สงขลา หลังจากนั้นได้ขับขี่รถ จยย.คันดังกล่าวหลบหนีมาจากบ้านพักพื้นที่ อ.หาดใหญ่ ข้ามจังหวัดมาเช่าบังกะโลใน อ.สิชล เพื่อพักและจะหนีต่อในวันรุ่งขึ้น แต่สุดท้ายขณะกำลังนอนพักผ่อนก็ถูกเจ้าหน้าที่เข้าจับกุม พร้อมอาวุธปืนที่ใช้ก่อเหตุดังกล่าว
