เมื่อเวลา 17.00 น. วันที่ 26 ต.ค. 64 ผู้สื่อข่าวรายงานว่า ที่บริเวณข้างร้านอาหารแห่งหนึ่ง หลัก กม.8 ริมถนนสายศรีสะเกษ-อุทุมพรพิสัย ต.ขะยูง อ.อุทุมพรพิสัย จ.ศรีสะเกษ พ.ต.อ.ศุภชัย ศักรินพานิชกุล รอง ผบก.ภ.จว.ศรีสะเกษ พร้อมด้วย พ.ต.อ.ชยากร เทศะบำรุง รอง ผบก.ภ.จว.ศรีสะเกษ พ.ต.อ.สวัสดิ์ ศรีเกษม ผกก.สภ.อุทุมพรพิสัย และกำลังเจ้าหน้าที่ ตร.ชุดสืบสวน ภ.จว.ศรีสะเกษ และกำลังเจ้าหน้าที่ ตร.ชุดสืบสวน สภ.อุทุมพรพิสัย ได้นำตัว นายทวีศักดิ์ สืบราช อายุ 32 ปี อยู่บ้านเลขที่ 35 หมู่ 6 ต.ขะยูง อ.อุทุมพรพิสัย จ.ศรีสะเกษ ไปทำแผนประกอบคำสารภาพ หลังจากที่ได้ก่อเหตุใช้อาวุธปืนลูกซองไทยประดิษฐ์ ยิง นายธีรยุทธ์ ดีเลิศ อายุ 31 ปี อยู่บ้านเลขที่ 29 หมู่ 9 ต.ตาเกษ อ.อุทุมพรพิสัย จ.ศรีสะเกษ เข้าที่บริเวณใบหน้าถึงแก่ความตาย โดยเหตุการณ์ฆ่าโหดครั้งนี้เกิดขึ้นเมื่อเวลาประมาณ 23.50 น.ของคืนวันที่ 26 ต.ค. 64 ที่ผ่านมา โดยในการทำแผนประกอบคำสารภาพ เริ่มตั้งแต่กลุ่มนายทวีศักดิ์และนายธีรยุทธ์ นั่งกินอาหารอยู่ในร้าน หลังจากร้านปิดแล้ว นายธีรยุทธ์ ได้เดินออกไปนอกร้านก่อน ต่อมานายทวีศักดิ์ ได้เดินออกไปนอกร้าน จากนั้น นายทวีศักดิ์ ได้มาที่รถ จยย.ของตนเองที่จอดอยู่และนำเอาอาวุธปืนลูกซองออกมา แล้วนำเอาปืนไปยิงนายธีรยุทธ์ โดนยิงเข้าที่บริเวณใบหน้านอนจมกองเลือด เจ้าหน้าที่กู้ภัยได้นำตัวของนายธีรยุทธ์ ส่งไปยัง รพ.ศรีสะเกษ จากนั้น นายทวีศักดิ์ ได้นำเอาปืนลูกซองอาวุธสังหารไปทิ้งลงในลำห้วยสำราญ ที่บริเวณสะพานข้ามลำห้วยสำราญ ถนนตัดใหม่ในเขต อ.เมืองศรีสะเกษ โดยมีการคุ้มกันผู้ต้องหาอย่างเต็มที่ เนื่องจากเกรงว่าอาจจะเกิดเหตุไม่ปกติขึ้นได้ จากนั้น ได้นำตัวผู้ต้องหาไปควบคุมตัวไว้ที่ สภ.อุทุมพรพิสัย เพื่อดำเนินคดีตามกฎหมายต่อไป
