เมื่อวันที่ 1 ก.ค. พ.ต.ต.ธีระ พันธุวงศ์ สว.กก.4 บก.ปคบ. นำหมายค้นศาลจังหวัดประจวบคีรีขันธ์ที่ ค.162/2564 ลงวันที่ 1 ก.ค. 2564 เข้าค้นบ้านเลขที่ 67 ริมถนนเพชรเกษมฝั่งขาล่องไปภาคใต้ หมู่ที่ 10 บ้านดอนเหียง ต.เกาะหลัก อ.เมือง จ.ประจวบคีรีขันธ์ หลังสืบทราบว่ามีการซุกซ่อนผลิตภัณฑ์ยาผิดกฎหมาย ตรวจสอบพบเป็นบ้านปูน 2 ชั้น มีรั้วรอบขอบชิด ติดตั้งกล้องวงจรปิดไว้รอบบ้าน เจ้าหน้าที่จึงนำกำลังปิดล้อมเพื่อป้องกันผู้ต้องหาหลบหนี โดยก่อนเข้าตรวจค้นเจ้าหน้าที่ได้เจรจากับ นายวิจิตร โพธิล่าม อายุ 38 ปี ชาว จ.เพชรบูรณ์ ผู้เช่าพักอาศัยอยู่บนชั้น 2 ของบ้าน แต่นายวิจิตรไม่ยินยอมให้เจ้าหน้าที่เข้าไปภายใน โดยอ้างว่ายังไม่พร้อมให้ตรวจค้น จากนั้นได้โทรฯ ไปแจ้ง 191 เพื่อไม่ให้เจ้าหน้าที่เข้าตรวจค้น หากฝ่าฝืนจะฆ่าตัวตาย โดยนายวิจิตอ้างว่าตนและเพื่อนชาวต่างชาติที่อาศัยอยู่ด้วยกันยังไม่ไม่พร้อมจะถูกดำเนินคดีเนื่องจากมีโรคประจำตัว อย่างไรก็ตาม นายวิจิตร ได้ลงมาพบเจ้าหน้าที่เพื่ออ่านหมายศาล แต่เจ้าหน้าที่ได้อาศัยช่วงดังกล่าวจู่โจมเข้าไปตรวจค้นโดยขึ้นบันไดด้านหลัง เพื่อนชาวต่างชาติที่หลบซ่อนอยู่ในห้องนอนชั้น 2 ได้ใช้อาวุธปืนขนาด 9 มม.ยิงใส่ 4 นัด ทำให้เจ้าหน้าที่ ปคบ. หลบกระสุนพลาดตกจากชั้น 2 ได้รับบาดเจ็บ 1 นาย จากนั้นได้แจ้ง พ.ต.อ.เสมอ อยู่สำราญ ผกก.สภ.ประจวบคีรีขันธ์ นำกำลังชุดสืบสวนสนับสุนน ร่วมกับเจ้าหน้าที่ชุดปฏิบัติการพิเศษเข้าปิดล้อมทันที กระทั่งเวลา 12.30 น. มีเสียงปืนอีกหลายนัดเมื่อเสียงปืนสงบ จึงเข้าไปตรวจสอบบริเวณห้องนอนพบว่า นายวิจิตร ถูกยิงเสียชีวิตแล้ว ใกล้กันพบศพ นายรัสโซ มาโค อายุ 61 ปี ชาวอิตาลีนั่งคอพับกับพื้น ในมือขวากำอาวุธปืนขนาด 9 มม. ที่ขมับมีรอยกระสุนปืนทะลุศีรษะ เลือดท่วมตัว จึงแจ้งเจ้าหน้าที่พิสูจน์หลักฐาน (พฐ.) แพทย์ รพ.ประจวบฯ ชันสูตรพลิกศพ สอบสวนทราบว่า นายวิจิตร เป็นผู้ผลิตยาเสริมสมรรถภาพทางเพศปลอมรายใหญ่ ส่งขายผ่านออนไลน์ให้ลูกค้าทั่วประเทศ โดยก่อนหน้านี้เจ้าหน้าที่ได้ระดมกวาดล้างได้ผู้ต้องหาจำนวนมาก ก่อนจะซัดทอดว่า รับยามาจาก นายวิจิตร ที่หลบมาเช่าบ้านอาศัยที่ จ.ประจวบคีรีขันธ์ เพื่อเก็บซ่อนยาก่อนกระจายสินค้า เมื่อทำการตรวจค้นภายในบ้านพักพบของกลางเป็นยาปลอมจำนวนมากหลายยี่ห้อซุกซ่อนไว้ในบ้าน พร้อมกับอุปกรณ์คอมพิวเตอร์ 2 เครื่อง เชื่อมโยงกับระบบออนไลน์ กล่องบรรจุไปรษณีย์หลายยี่ห้อ ส่วนสาเหตุที่นายวิจิตรพร้อมเพื่อนสนิทชาวต่างชาติยิงตัวตายคาดว่าเกิดจากความเครียด เนื่องจากการผลิตและจำหน่ายยาปลอมมีอัตราโทษสูง
