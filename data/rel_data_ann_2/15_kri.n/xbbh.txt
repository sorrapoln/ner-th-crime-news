วันนี้ (21 ม.ค.) เวลา 16.30 น. ที่กองบัญชาการตำรวจนครบาล (บช.น.) พ.ต.อ.กฤษณะ พัฒนเจริญ รองโฆษก ตร.กล่าวว่า ศบค.ประกาศปรับเรื่องการจำหน่ายสุราในพื้นที่นำร่องการท่องเที่ยว (สีฟ้า) จากจำหน่ายถึง เวลา 21.00 น.เปลี่ยนเป็น เวลา 23.00 น. โดยมีผลตั้งแต่วันที่ 24 ม.ค. ขอให้ผู้ประกอบการและประชาชนรับทราบเป็นแนวทาง และถือปฏิบัติภายใต้กฎหมาย ส่วนกรณี ศบค.มีมติขยาย พ.ร.ก.ฉุกเฉินฯ ต่อไปอีก 2 เดือน ตั้งแต่วันที่ 1 ก.พ.-31 ม.ค. 65 โดยมีการเปลี่ยนแปลงพื้นที่ควบคุม (สีส้ม) เป็นทั้งหมด 44 จังหวัด พื้นที่เฝ้าระวัง (สีเหลือง) 25 จังหวัด พื้นที่นำร่องการท่องเที่ยว (สีฟ้า) 8 จังหวัดรวมกรุงเทพฯ ให้หน่วยงานที่เกี่ยวข้องปรับเรื่องเวลาทำงานที่บ้าน (Work From Home) ให้เป็นไปตามความเหมาะสม ส่วนการปรับเปลี่ยนรูปแบบให้บริการสถานบริการ ผับ บาร์ คาราโอเกะ ในกรุงเทพฯ ยังคงดำเนินการอยู่ ผู้ประกอบการยื่นขออนุญาตปรับเปลี่ยนการให้บริการเป็นรูปแบบการจำหน่ายอาหารอย่างเดียว ตามประกาศ ผู้ว่าราชการจังหวัด (ผวจ.) ทั้งนี้ ผบ.ตร.ฝากถึงประชาชน ตำรวจ และผู้ประกอบการปฏิบัติตามกฎหมาย ระเบียบ ข้อบังคับ หรือประกาศ ผวจ.โดยตำรวจจะลงไปตรวจสอบกวดขันการทำกิจกรรม หรือการเปิดสถานบริการต่างๆ และสร้างการรับรู้เชื่อว่าทุกคนรู้อยู่แล้วอ้างว่าไม่รู้ไม่ได้ หากไม่ปฏิบัติตามอาจเกิดคลัสเตอร์ หรือความเสียหายขึ้น
