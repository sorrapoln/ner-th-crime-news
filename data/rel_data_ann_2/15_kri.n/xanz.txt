เมื่อเวลา 15.00 น. วันที่ 24 ก.ย.2564 ร.ต.ท.หญิงสวรส รัตนวาร รองสารวัตร(สอบสวน) สภ.เมืองจันทบุรี รับแจ้งเหตุคนร้ายลักรถจักรยานยนต์ บริเวณหน้าบ้านพัก ต.หนองบัว อ.เมือง จ.จันทบุรี จึงรุดไปตรวจสอบพร้อมฝ่ายสืบสวน เมื่อไปถึงพบนายภูษิต อายุ 49 ปี เจ้าของรถให้การว่า มาทำงานก่อสร้าง จอดรถจักรยานยนต์ฮอนด้าเวฟ ทะเบียน ขงท 257 จันทบุรี ซึ่งเสียบกุญแจคาไว้หน้าบ้านลูกค้า ถูกคนร้ายขี่หลบหนีไปโดยทิ้งรถจักรยานยนต์ฮอนด้าเวฟ สีเหลือง ทะเบียน ขขต 610 จันทบุรี ไว้แทนคาดว่าถูกขโมยมาเช่นกัน ต่อมาเจ้าหน้าที่ รับแจ้งจากน้องชายนายภูษิต ว่าพบคนร้ายสวมเสื้อแขนยาวสีเหลือง ขี่รถจักรยานยนต์ของพี่ชาย หลบหนีมุ่งหน้าไปทางโรงพักเมืองจันทบุรี เจ้าหน้าที่จึงรีบสกัดจับแต่ไม่ทัน คนร้ายขี่หนีไปอย่างรวดเร็ว ขณะที่นายภูษิต พร้อมน้องชาย รีบขี่รถไล่ติดตามคนร้ายไปจนถึงบริเวณสามแยกเรือนจำเก่า รถคนร้ายเสียหลักล้มจึงทิ้งรถวิ่งหนีไปปีนกำแพงหลบหนีเข้าไปในค่ายตากสิน ถูกตำรวจตามเข้าไปจับตัวไว้ได้ เมื่อนำตัวมาสอบสวน ทราบชื่อคือ นายรัฐนันท์ อายุ 23 ปี บ้านอยู่ ต.ท่าช้าง อ.เมือง จ.จันทบุรี ยอมรับสารภาพ เป็นคนขโมยรถมาทั้ง 2 คันจริง อ้างเพื่อจะเอาไว้ขี่เองไม่ได้ต้องการเอาไปขาย แต่เจ้าหน้าที่ไม่ปักใจเชื่อควบคุมตัวไว้สอบสวน ก่อนแจ้งข้อหาลักทรัพย์ ส่งดำเนินคดีต่อไป
