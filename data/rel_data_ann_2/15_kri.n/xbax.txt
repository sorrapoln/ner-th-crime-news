วันนี้ (25 มี.ค.2564) เมื่อเวลา 06.00 น.ที่ผ่านมา พล.ต.ท.ต่อศักดิ์ สุขวิมล สั่งการให้ พล.ต.ต.จิรภพ ภูริเดช รอง ผบช.ก. พล.ต.ต.สุวัฒน์ แสงนุ่ม ผบก.ป. พ.ต.อ.เอนก เตาสุภาพ พ.ต.อ.พรศักดิ์ เลารุจิราลัย รอง ผบก.ป. พ.ต.อ.บุญลือ ผดุงถิ่น ผกก.2 บก.ป. พ.ต.อ.วิวัฒน์ จิตโสภากุล ผกก.3 บก.ป. พ.ต.อ.วิจักข์ ตารมย์ ผกก.สสน.บก.ป.นำกำลังเจ้าหน้าที่ชุดปฏิบัติการ กก.2 และ กก.3 บก.ป.สนธิกำลังร่วมกับตำรวจ บช.ภ.2 นำหมายค้นศาลอาญากระจายกำลังเข้าตรวจค้นพื้นที่เป้าหมาย 21 จุด ในพื้นที่ 4 จังหวัด ประกอบด้วย จ.ระยอง จ.จันทบุรี จ.ชลบุรี และ กรุงเทพฯ เพื่อควบคุมตัวนายสมชาย จุติกิติ์เดชา (หลงจู๊สมชาย) อายุ 56 ปี เจ้าพ่อบ่อนพนันภาคตะวันออก ผู้ต้องหาตามหมายจับศาลอาญา ในคดีจ้างวานฆ่าพร้อมกับกลุ่มเครือญาติและลูกน้องในคดี “ร่วมกันฟอกเงิน” ที่ได้มาจากธุรกิจบ่อนพนัน จุดสำคัญในการเข้าตรวจค้นครั้งนี้เป็นคฤหาสน์กลางเมืองระยองเนื้อที่ 2 ไร่ เลขที่ 158/28 ถนนราษฎร์บำรุง ต.เนินพระ อ.เมืองระยอง ซึ่งเป็นบ้านพักของนายสมชาย หรือ หลงจู๊ชาย ผู้มีอิทธิพลคนดังเมืองระยอง ทันทีที่เจ้าหน้าทีไปถึงได้แบ่งกำลังออกเป็นหลายส่วน พร้อมกระจายกำลังเข้าปิดล้อมเพื่อป้องกันการหลบหนีรอบทิศทาง ก่อนกดกริ่งประตูหน้าบ้านแสดงตัวขอเข้าตรวจค้น แต่ผู้ที่อยู่ภายในบ้านหลังดังกล่าวไม่มีใครยอมออกมาเปิดประตูรั้วให้ ทางเจ้าหน้าที่จึงใช้บันไดปีนรั้วเข้าไป กระทั่งพบตัวนายสมชาย และนายธนา จุติกิติ์เดชา อายุ 26 ปี ลูกชาย ซึ่งเป็นผู้ต้องหาตามหมายจับศาลอาญา ข้อหาจัดให้มีการเล่นพนัน และร่วมกันฟอกเงินอยู่ในบ้านพักหลังดังกล่าวจึงแสดงหมายค้นและหมายจับให้ผู้ต้องหาทั้ง 2 คนรับทราบ พร้อมกับทำควบคุมตัวจากนั้นจึงเข้าตรวจค้นภายในบ้าน
