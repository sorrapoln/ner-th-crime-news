วันที่ 1 ก.ค. พ.ต.อ.พัฒนศักดิ์ ยี่สารพัฒน์ ผกก.สภ.น้ำพอง จ.ขอนแก่น รับแจ้งพบรถตกลงในคลองชลประทาน บริเวณบ้านนายม ต.หนองกุง อ.น้ำพอง จ.ขอนแก่น จึงไปตรวจสอบพบรอยยางรถมุ่งหน้าไปทางคลองชลประทาน ซึ่งมีตลิ่งยาวประมาณ 15 เมตร เจ้าหน้าที่พบรถยนต์สีขาวจึงกู้นำรถขึ้นมาข้างบน ตรวจสอบพบเป็นรถกระบะสีขาว โตโยต้า รีโว่ ทะเบียน ผล 7497 ขอนแก่น ซึ่งเป็นรถที่มีการประกาศแจ้งหายไว้ ภายในรถพบศพหญิง 2 ราย ชื่อนางอรุณรัตน์ วรรณขาม อายุ 52 ปีอยู่ฝั่งคนขับ และ น.ส.นิชา กิจเจริญ อายุ 55 ปี นั่งฝั่งผู้โดยสาร สภาพศพขึ้นอืด ไม่พบร่องรอยบาดแผล แพทย์ตรวจเบื้องต้นพบว่าเสียชีวิตจากการขาดอากาศหายใจ จากการสอบสวนพบว่าผู้ตายทั้ง 2 คน เป็นบุคคลที่ประกาศว่าหายตัวไปเมื่อ 9 วันก่อน ตั้งแต่วันที่ 23 มิ.ย. ที่ได้ชวนกันไปเก็บเบี้ยประกัน ก่อนเกิดเหตุได้แวะทานส้มตำที่ร้านอาหารแห่งหนึ่งตั้งแต่เวลา 14.00-20.30 น. ก่อนจะเดินทางขึ้นรถกลับบ้าน แล้วไม่มีใครพบได้อีก มีการแจ้งข่าวตามหาในเฟซบุ๊ก เจ้าหน้าที่ระดมค้นหาจนมีคนเห็นรถจมอยู่ในคลองจึงลากรถขึ้นมาตรวจสอบพบผู้ตายทั้งสอง เมื่อตรวจสอบทรัพย์สินไม่พบว่ามีสิ่งใดสูญหาย เจ้าหน้าที่สันนิษฐานว่าผู้ตายทั้งคู่น่าจะไม่ชินทางและขับรถมาที่จุดเกิดเหตุ ซึ่งเป็นถนนพึ่งลาดยางยังไม่มีไฟส่องสว่างมากพอจึงขับรถเสียหลักพุ่งตกลงไปในคลอง ด้วยความตกใจจึงไม่สามารถเปิดประตูรถออกมาได้ทำให้เกิดเหตุสลดดังกล่าว ตำรวจคาดว่าไม่น่าเป็นเหตุฆาตกรรม เพราะไม่พบร่องรอยบาดแผลอื่นและทรัพย์สินมีค่ายังอยู่ครบ แต่ก็จะทำการสอบสวนและส่งศพไปชันสูตรโดยละเอียดต่อไป
