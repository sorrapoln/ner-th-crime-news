เมื่อเวลา 04.30 น. วันที่ 14 ต.ค. พ.ต.ต.อำนาจ อินพันธุ์คำ สว.(สอบสวน) สภ.อู่ทอง จ.สุพรรณบุรี รับแจ้งมีผู้ถูกแทงได้รับบาดเจ็บ ที่บ้านหลังหนึ่งพื้นที่ ต.หนองโอ่ง อ.อู่ทอง จ.สุพรรณบุรี จึงรุดไปตรวจสอบพร้อมด้วยเจ้าหน้าที่หน่วยกู้ภัยอู่ทอง ที่เกิดเหตุเป็นบ้านชั้นเดียว ภายในบ้านพบ นายมนูญ (สงวนนามสกุล) อายุ 47 ปี เจ้าของบ้าน สภาพนอนจมกองเลือดร้องครวญครางด้วยความเจ็บปวด มีบาดแผลถูกแทงที่ชายโครงขวา เจ้าหน้าที่ช่วยเหลือนำตัวส่ง รพ.อู่ทอง ที่เกิดเหตุยังพบมีปอกผลไม้ยาว 4 นิ้ว เปื้อนเลือดตกอยู่ จึงเก็บไว้เป็นหลักฐาน ส่วนผู้ก่อเหตุเป็นมารดาผู้บาดเจ็บเอง อายุ 71 ปี รอมอบตัวตำรวจอยู่ในที่เกิดเหตุ สอบสวนเบื้องต้นแม่ผู้บาดเจ็บให้การว่า ก่อนเกิดเหตุลูกชายดื่มสุราเมามาพูดจาไปเรื่อยเปื่อยไม่ยอมหยุด เลยบอกให้ไปนอนเพราะเช้าต้องไปทำงาน แต่ลูกชายไม่ยอมไปนอนกลับเถียงไม่หยุด ก่อนเดินตรงมาที่เตียงนอนตนจะหยิบพัดลมในมุ้งทำร้าย ตนจึงหยิบมีดปอกผลไม้ที่วางอยู่ข้างเตียงแทงสวนไป 1 ครั้ง ถูกเข้าอย่างจังจนลูกชายบาดเจ็บทรุดตัวลง จึงรีบไปเรียกเพื่อนบ้านมาช่วย เหตุการณ์ที่เกิดขึ้นตนไม่เสียใจเลย เพราะเหลืออดกับลูกชายคนนี้มานาน เลี้ยงดูมาเกือบ 50 ปี ยังทำตัวแบบนี้มาตลอดเอาแต่จะกินเหล้าเมา อาละวาดเป็นประจำ เจ้าหน้าที่จึงนำตัวพร้อมของกลางส่งดำเนินคดีตามกฎหมายต่อไป
