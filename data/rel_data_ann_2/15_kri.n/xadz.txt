เมื่อเวลา 09.00 น. วันที่ 30 พ.ย. 2564 ทาง ร.ต.อ.ประกาศ ยะติ รองสารวัตร (สอบสวน) สภ.คลองกิ่ว ได้รับแจ้งเหตุมีผู้เสียชีวิตในบ้านไม่มีเลขที่ หมู่ที่ 1 ตำบลคลองกิ่ว อำเภอเมือง จังหวัดชลบุรี จึงรายงาน พ.ต.อ.พัฒนา รอบรู้ ผู้กำกับการ สภ.คลองกิ่ว และรุดไปตรวจสอบที่เกิดเหตุพร้อมด้วยอาสากู้ภัยศีลธรรม สมาคมบ้านบึง เมื่อมาถึงในที่เกิดเหตุซึ่งเป็นบ้านชั้นเดียว ตรวจสอบภายในบ้านได้พบร่าง นางอังคนา แก้วประเสริฐ อายุ 64 ปี อยู่สภาพนอนหงาย ข้างโต๊ะไม้ มีมีดปลายแหลมปักอยู่กลางอก ศีรษะแตกเป็นแผลฉกรรจ์ มีสากกระเบือที่มีคราบเลือดตกอยู่ที่ปลายเท้า ห่างกันเล็กน้อย พบนายประยุทธ ถึงสบาย อายุ 55 ปี ใช้เชือกผ้าผูกกับขื่อหลังคาบ้าน กู้ภัยจึงทำการนำร่างลงมา ในที่เกิดเหตุยังพบจดหมาย มีการเขียนข้อความว่า อาจารย์ทูน และศีลธรรม ช่วยทำศพให้ที 1 คืน ในบ้านนี้ให้อาจารย์ทูนและวัดสวนพุทธ ขอพี่สาวไปด้วย ซึ่งในเบื้องต้นทางเจ้าหน้าที่ตำรวจ ได้ให้ทางกู้ภัยนำศพส่งชันสูตร เพื่อหาสาเหตุที่แน่ชัดอีกครั้ง พร้อมให้การสันนิษฐาน คาดว่า นายประยุทธ ได้เครียดที่เป็นหนี้สินหลายทาง และไม่มีเงินใช้หนี้ จึงคิดสั้นฆ่าตัวตาย แต่กลัวว่าพี่สาวที่ป่วยเป็นโรคประจำตัว อีกทั้งอายุมากแล้ว กลัวจะไม่มีใครดูแล เลยใช้สากกระเบือตีที่หัว และใช้มีดแทงซ้ำ ก่อนที่จะฆ่าตัวตายดังกล่าว
