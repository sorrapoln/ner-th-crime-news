เมื่อเวลา 07.30 น. วันที่ 21 พ.ย. 64 ร.ต.อ.สุกรี พรหมมาศ รองสว.สอบสวน สภ.ลานสกา จ.นครศรีธรรมราช ได้รับแจ้งเหตุมีคนถูกทำร้ายเสียชีวิต เหตุเกิดที่วัดคีรีวง หมู่ 10 ต.กำโลน อ.ลานสกา จึงพร้อมด้วย พ.ต.ท.วินัย คงประพันธ์ รอง ผกก.ป. พ.ต.ต.แสงโรจน์ สมโรจน์รัตน์ สวป. แพทย์เวร รพ.ลานสกา รุดไปที่เกิดเหตุ โดย พล.ต.ต.สมชาย ซื่อต่อตระกูล ผบก.ภ.จ.นครศรีธรรมราช ได้รับรายงานเหตุ ได้เดินทางมาร่วมตรวจสอบที่เกิดเหตุด้วย พบศพ นายส่อง ปนคำ อายุ 68 ปี อยู่บ้านเลขที่ 23 หมู่ 8 ต.กำโลน อ.ลานสกา จ.นครศรีธรรมราช นอนตายในสภาพนอนตะแคงขวา อยู่บนพื้นปูนด้านหลังของวัด มีบาดแผลถูกตีด้วยของแข็งที่ศีรษะเป็นแผลแตก 3 แผล จากสภาพศพคาดว่าเสียชีวิตมาประมาณ 3-4 ชม. สอบสวนทราบว่า นายส่อง เป็นชาวบ้านในตำบลดังกล่าว ทำงานเป็นสัปเหร่อให้วัดและพักอาศัยอยู่ในวัด ชาวบ้านในละแวกวัดให้การกับตำรวจว่า ช่วงเวลาราวประมาณตี 4 ได้ยินเสียงคนทะเลาะกัน แต่ไม่ทราบว่ามีเหตุคนถูกทำร้าย กระทั่งในช่วงเช้าจึงมาพบนายส่องกลายเป็นศพนอนตายอยู่ในวัด ต่อมาตำรวจได้ทำการจับกุม นายสายัน สุกใส อายุ 42 ปี อยู่บ้านเลขที่ 247 หมู่ 10 ต.กำโลน อ.ลานสกา จ.นครศรีธรรมราช ได้ที่ด้านหลังของวัด หลังมีพลเมืองดีแจ้งและให้เบาะแสตำรวจว่านายสายันน่าจะเป็นผู้ก่อเหตุ
