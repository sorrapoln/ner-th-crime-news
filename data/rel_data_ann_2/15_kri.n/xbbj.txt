วันนี้ (22 ม.ค.) ที่ กองปราบปราม พล.ต.ท.จิรภพ ภูริเดช ผบช.ก.สั่งการ พล.ต.ต.มนตรี เทศขัน ผบก.ป. พ.ต.อ.พงศ์ปณต ชูแก้ว ผกก.6 บก.ป. พ.ต.ต.ทศพล กิติลาภ สว.กก.6 บก.ป. นำกำลังจับกุม น.ส.นุศรา นุ้ยหมัน อายุ 39 ปี ชาว จ.สงขลา ตามหมายจับศาลอาญา ที่ 2178/2564 ลงวันที่ 24 ธ.ค. 2564 ข้อหา “เป็นซ่องโจร, ร่วมกันฉ้อโกง และร่วมกันพยายามฉ้อโกง” ได้ที่บ้านพักแห่งหนึ่งในพื้นที่ ต.ชุมพล อ.สทิงพระ จ.สงขลา ทั้งนี้ เมื่อปลายเดือน ธ.ค. ที่ผ่านมา เจ้าหน้าที่ตำรวจ บช.ก. เปิดปฏิบัติการทลายขบวนการฉ้อโกงบริษัทประกันภัย ด้วยการจัดฉากสร้างบาดแผลขึ้นมา เพื่อหวังเอาเงินประกัน 3 เครือข่าย มูลค่าความเสียหายกว่า 20 ล้านบาท โดยสามารถติดตามจับกุมตัวหัวหน้าขบวนการ พร้อมลูกสมุน 16 คน ก่อนขยายผลทราบว่า น.ส.นุศรา ผู้ต้องหารายนี้เป็นหนึ่งในขบวนการดังกล่าว จึงรวบรวมพยานหลักฐานขออำนาจศาลอาญาออกหมายจับ กระทั่งเจ้าหน้าที่สืบทราบว่า น.ส.นุศรา ได้หลบหนีมาซ่อนตัวอยู่ในพื้นที่ จ.สงขลา จึงนำกำลังติดตามจับกุมได้ดังกล่าว