เมื่อวันที่ 19 พฤศจิกายน พ.ต.อ.วันชัย ชูจิตร ผกก.สภ.บางศรีเมือง จ.นนทบุรี รับแจ้งเหตุมีผู้ถูกยิงด้วยอาวุธปืนเสียชีวิตอยู่ภายในรถเก๋ง ในปั๊มน้ำมันแห่งหนึ่ง บริเวณหน้าร้านรับปะยาง หมู่ 1 ต.บางรักน้อย อ.เมือง จ.นนทบุรี จึงรายงาน พล.ต.ต.ไพศาล วงศ์วัชรมงคล ผบก.ภ.จว.นนทบุรี รุดไปตรวจสอบยังเกิดเหตุ ที่เกิดเหตุตำรวจสามารถควบคุมนายกิตติภูมิ ศิริวัฒน์ อายุ 64 ปี เจ้าของร้านทุเรียนทอดในห้างดังแห่งหนึ่ง จ.นนทบุรี ยืนรอมอบตัวกับเจ้าหน้าที่ พร้อมกับอาวุธปืนบีบีกันดัดแปลงลำกล้องเหล็กเพื่อใช้กับกระสุนปืน ผู้เสียชีวิตอยู่ภายในรถเก๋งโตโยต้า แคมรี สีบรอนซ์เงิน หมายเลข 1ขด 2858 กรุงเทพมหานคร ทราบชื่อต่อมาคือ น.ส.ดนัยพร เสาวพงษ์ อายุ 22 ปี ถูกยิงด้วยกระสุนปืนชนิดดังกล่าวเข้าที่ใต้ชายโครงซ้าย 2 นัด และสะโพกซ้าย 1 นัด เสียชีวิตอยู่ฝั่งซ้ายเบาะนั่งหน้ารถ
