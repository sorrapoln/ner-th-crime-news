เมื่อเวลา 00.10 น. วันที่ 10 ตุลาคม 2564 เจ้าหน้าที่ตำรวจ สน.ทุ่งครุ กรุงเทพฯ ได้รับแจ้งมีเหตุมีกลุ่มวัยรุ่นไม่ทราบจำนวนที่แน่ชัดก่อเหตุใช้อาวุธปืน ไล่ยิงกัน และภายในที่เกิดเหตุมีทรัพย์สินของประชาชนเสียหาย ภายในซอย ประชาอุทิศ 79 จึงเร่งรุดจัดกำลัง พร้อมแจ้งอาสาสมัครมูลนิธิป่อเต็กตึ๊ง ร่วมตรวจสอบที่เกิดเหตุทันที จากการตรวจสอบภายในที่เกิดเหตุเป็นลักษณะทางปูนเดินเลียบคลองอยู่ข้างกำแพงหมู่บ้าน พบปลอกกระสุนปืนตกอยู่เป็นจำนวนมาก และระยะทางยาวตลอดเเนวเกือบ 100 เมตร มีกระสุนของปืนหลายชนิดทั้งปืนสั้น และปืนยาว เจ้าหน้าที่จึงบันทึกภาพในที่เกิดเหตุไว้ทั้งหมด และเก็บรวบรวมปลอกกระสุนปืนทั้งหมดเพื่อเป็นหลักฐานประกอบสำนวนทางคดี ที่เกิดเหตุยังพบกับประชาชนหลายคนซึ่งมีบ้านเรือนอยู่ใกล้จุดเกิดเหตุ และบางส่วนยังได้รับผลกระทบของเหตุการณ์ครั้งนี้ด้วย ประกอบไปด้วยบ้านที่ถูกกลุ่มวัยรุ่นยิงกราดเข้าไป มีร่องรอยเสียหายถึง 2 หลังคาเรือน ได้แก่ กระจกแตก และบริเวณฝาบ้าน กับบริเวณฝ้าเพดาน มีหัวกระสุนจำนวนนึงฝังอยู่ให้เห็นอย่างเด่นชัด เคราะห์ดีคนที่อยู่ภายในบ้านทุกคนปลอดภัย เพราะตอนเกิดเหตุทุกคนภายในบ้านได้ยินเสียงปืนต่างก็วิ่งหลบกันอย่างอลหม่านเพื่อหาที่กำบังกระสุน แต่ยังตกใจและเสียขวัญกับเหตุการณ์ที่เกิดขึ้นในครั้งนี้ นอกจากนี้ยังมีชาวบ้าน 2 คนที่จอดรถจักรยานยนต์อยู่บริเวณขอบสะพานปูน ถูกถีบรถตกคลองไปถึง 2 คัน จนพังยับเยิน เป็นรถจักรยานยนต์ ยี่ห้อฮอนด้า รุ่น PCX สีน้ำเงิน อยู่ในลักษณะหัวทิ่มลงไปในคลอง ด้านซ้ายติดกับกำแพงรั้วของหมู่บ้าน แต่ยังไม่จมทั้งคันเพราะติดคาอยู่ระหว่างสะพานกับกำแพงรั้วหมู่บ้าน อีกคันเป็นรถจักรยานยนต์ ยี่ห้อฮอนด้า รุ่นเวฟ 125 i สีน้ำเงินคาดดำคันนี้ตกลงไปภายในคลองซึ่งมีความลึกของระดับน้ำประมาณ 3-4 เมตร จนจมมิดทั้งคัน ต้องให้อาสาสมัครกู้ภัยป่อเต็กตึ๊ง ชุดปฏิบัติการทางน้ำ ลงไปงมค้นหาแล้วผูกเชือกขึ้นมา เจ้าหน้าที่ตำรวจให้ผู้เสียหายจากเหตุการณ์ดังกล่าวไปแจ้งความเพื่อบันทึกประจำวันไว้ที่ สน.ทุ่งครุ เอาไว้ก่อนเพื่อเก็บรวมรวมไว้ประกอบสำนวนทางคดีตามขั้นตอนของกฎหมายต่อไป ชาวบ้านหญิงอายุ 30 ปี ผู้เห็นเหตุการณ์ และเจ้าของรถมอเตอร์ไซค์คันที่ถูกถีบตกคลอง เล่าว่า จังหวะเกิดเหตุ ตนกำลังจะขี่รถออกไปซื้อของที่ 7-11 พอมาถึงจุดเกิดเหตุเป็นสะพานไม้ ก็มีกลุ่มวัยรุ่นประมาณ 5-6 คน พากันยิงปืนแบบสาดกระสุนเข้ามาทางตรง ตนจึงจอดรถและวิ่งหลบข้ามสะพานเข้าไปตรงกำแพงอีกฝั่ง
