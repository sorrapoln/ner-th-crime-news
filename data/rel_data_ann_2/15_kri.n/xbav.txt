กรณีคนร้ายบุกเดี่ยวจี้ชิงทรัพย์ร้านสะดวกซื้อเซเว่นอีเลฟเว่น บริเวณข้างโรงเรียนสารสาสน์วิเทศ ถนนมหาวิทยาลัยเทคโนโลยีสุรนารี ประตู 1 ต.หนองจะบก อ.เมือง จ.นครราชสีมา เมื่อช่วงเวลา 03.00 น. ของวันที่ 20 มกราคมที่ผ่านมา โดยกล้องวงจรปิดภายในร้านสามารถบันทึกภาพคนร้ายที่ก่อเหตุไว้ได้ เป็นชาย 1 คน รูปร่างท้วม สวมกางเกงขายาว เสื้อคลุมสีดำคาดแดง สวมหมวกกันน็อกครึ่งใบ และสวมหน้ากากอนามัยปิดบังใบหน้า ทำทีเป็นลูกค้าเดินเข้าไปในร้านสะดวกซื้อ ก่อนที่คนร้ายจะอาศัยจังหวะปลอดคนไม่มีลูกค้าเดินเข้าไปบริเวณหน้าเคาน์เตอร์คิดเงิน ก่อนที่คนร้ายจะบีบแอลกอฮอล์ลงไปบริเวณสินค้าที่วางอยู่ด้านหน้าเคาน์เตอร์ แล้วใช้ไฟแช็กจุดไฟจนเกิดไฟลุกไหม้ ทำให้พนักงานหญิงที่อยู่หน้าเคาน์เตอร์ตกใจ จากนั้นคนร้ายได้ใช้อาวุธปืนพกสั้นข่มขู่พนักงานหญิง และบุกเข้าไปในพื้นที่เคาน์เตอร์หยิบเงินสด และสินค้าหลายชนิดใส่ในกระเป๋าผ้า ก่อนที่คนร้ายจะเดินออกมาหน้าเคาน์เตอร์แล้วจุดไฟเผาอีกรอบ โดยคนร้ายใช้เวลาในการก่อเหตุเกือบ 3 นาที ก่อนที่คนร้ายจะวิ่งหลบหนีออกจากร้านไป ซึ่งหลังเกิดเหตุพบว่าเคาน์เตอร์ได้รับความเสียหายจากไฟไหม้ และคนร้ายได้ขโมยของไปหลายรายการ ประกอบด้วย เงินสดประมาณ 6,000 บาท เหล้า 1 กลม เครื่องดื่มชูกำลัง 2 ขวด และกระเป๋าเดลิเวอรี 1 ใบ โดยพนักงานได้เข้าแจ้งความไว้ที่ สภ.โพธิ์กลาง เพื่อเร่งติดตามตัวคนร้ายมาดำเนินคดี
