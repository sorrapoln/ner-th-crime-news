เมื่อเวลาประมาณ เวลา 20.00 น. ของวันที่ 28 กันยายน 2564 ที่ผ่านมา ขณะที่ นายชัยวัช เจริญมายุ อายุ 66 ปี ยืนอยู่หน้าบ้าน ของผู้ใหญ่บ้าน หมู่ 1 เก่า ตำบลประศุก อ.อินทร์บุรี จ.สิงห์บุรี ถูกคนร้ายบุกจ่อยิงล้มลง ก่อนเสียชีวิตในเวลาต่อมา ท่ามกลางสายตาชาวบ้านที่กำลังช่วยกันบรรจุทรายลงบิ๊กแบ็ค ภาพเหตุการณ์ทั้งหมดถูกบันทึกไว้ได้โดยกล้องวงจรปิดหน้าบ้านผู้ใหญ่บ้าน ทำให้เห็นถึงความโหดร้ายของมือปืน ที่ขี่รถจักรยานยนต์เข้ามาถึงตัวนายชัยวัช ก่อนที่จะชักอาวุธปืนจ่อยิงหลายนัด จนล้มฟุบลง โดยที่ชาวบ้านที่อยู่บริเวณนั้น ต่างตะโกนร้องด้วยความตกใจ แต่ไม่มีใครกล้าเข้าไปใกล้เนื่องจากเกรงว่าจะถูกลูกหลงไปด้วย กระทั่งคนร้าย ขี่รถจักรยานยนต์ออกจากจุดเกิดเหตุ จึงได้เข้าช่วยเหลือพร้อม แจ้งเจ้าหน้าที่ตำรวจ สภ.อินทร์บุรี และแจ้งกู้ภัยมูลนิธิร่วมกตัญญู ช่วยนำส่งโรงพยาบาล
