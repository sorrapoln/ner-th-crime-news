ตำรวจมั่นใจผู้ต้องหา 3 คนที่ถูกจับได้ เกี่ยวข้องกับคดียิงสมาชิกภาคีเครือข่ายไร้ที่ดินทำกินจังหวัดกระบี่ ขอออกหมายจับที่เหลืออีก 3 คนแล้ว แต่หลับหนีออกนอกพื้นที่ วันนี้ (6 ส.ค.2558) ผู้สื่อข่าวรายงานว่า ผู้ต้องหา 3 คน คดีร่วมกันฆ่า นายอนันต์ เพชรรัตน์ สมาชิกภาคีเครือข่ายไร้ที่ดินทำกิน ยังถูกควบคุมตัวที่สภ.เมืองกระบี่ เพื่อรอพนักงานสอบสวนสรุปสำนวน เพื่อฝากขังศาลจังหวัดกระบี่ วันพรุ่งนี้ (7 ส.ค.) พร้อมเตรียมคัดค้านการประกันตัว พ.ต.อ.สมพงษ์ ทิพย์อาภากุล ผกก.สภ.เมืองกระบี่ เปิดเผยว่า แม้ผู้ต้องหาให้การปฏิเสธ แต่จากการสืบสวนสอบสวนพยานบุคคลในที่เกิดเหตุ ยืนยันว่า ทั้ง 3 คนอยู่ในที่เกิดเหตุและมีส่วนรู้เห็น จึงขออนุมัติศาลจังหวัดกระบี่ ออกหมายจับ ส่วนผู้ต้องหาอีก 3 คน ได้หลบหนีออกนอกพื้นที่แล้ว ส่วนศพนายอนันต์ญาตินำกลับไปบำเพ็ญกุศลศพยังภูมิลำเนา อ.ชะอวด จ.นครศรีธรรมราช สำหรับนายอนันต์ ถูกยิงเสียชีวิต ขณะปักหลักเรียกร้องให้รัฐบาลเร่งจัดสรรที่ดินให้กับคนจน ตามมติคณะรัฐมนตรี ปี 2546 ภายในสวนปาล์มน้ำมันของบริษัท สหอุตหกรรมน้ำมันปาล์ม ต.กระบี่น้อย อ.เมือง จ.กระบี่ เมื่อ 5 วันก่อน
