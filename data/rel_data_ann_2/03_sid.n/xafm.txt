เมื่อเวลาประมาณ 12.00น. ของวันที่ 14 ตุลาคม 2564 พ.ต.ท.รณเดช บุตรศรี สารวัตรสอบสวนสภ.กระทุ่มแบน รับแจ้งเหตุยิงกันมีผู้ได้รับบาดเจ็บ ที่อาคารพาณิชย์เลขที่ 90/105 ม.5 ต.อ้อมน้อย อ.กระทุ่มแบน จ.สมุทรสาคร จึงรุดไปตรวจสอบพร้อม พ.ต.อ.พิภบ พัชรลภัส ผกก.สภ.กระทุ่มแบน เจ้าหน้าที่ชุดสืบสวนสภ.กระทุ่มแบน และเจ้าหน้าที่พิสูจน์หลักฐานสมุทรสาคร ส่วนผู้บาดเจ็บถูกนำส่งโรงพยาบาลกระทุ่มแบนทราบชื่อคือนายทนงศักดิ์ สีหะวงษ์ อายุ 24 ปี อยู่บ้านเลขที่35 ม.16 ต.ในเมือง อ.เมืองขอนแก่น จ.ขอนแก่น ถูกยิงด้วยกระสุนปืนขนาด.38 เข้าที่บริเวณหน้าผาก ซึ่งทนพิษบาดแผลไม่ไหวเสียชีวิตในเวลาต่อมา จากการตรวจสอบที่เกิดเหตุพบอาวุธปืนไทยประดิษฐ์แบบเด็กเล่น อยู่บริเวณพื้นใต้เบาะด้านหลังของรถกระบะยี่ห้ออีซูซุสีขาวหมายเลขทะเบียน 6 กณ 2988 กรุงเทพมหานคร และพบปลอกกระสุนขนาด.38 ตกอยู่ในที่เกิดเหตุจำนวน 1 ปลอก จากการสอบถามนายสุริโย พิมตะคลอง อายุ 20 ปี อยู่บ้านเลขที่99/117 ถ.เหล่านาดี ต.ในเมือง อ.เมืองขอนแก่น จ.ขอนแก่น ซึ่งเป็นเพื่อนชายคนสนิทของผู้ตาย บอกว่าตนและนายทนงศักดิ์ เป็นช่างแอร์ดักท์ อยู่ที่ร้านแห่งนี้โดยขณะที่ตนกำลังทำความสะอาดรถของเถ้าแก่พบว่ามีปืนลักษณะเป็นปืนเด็กเล่นหล่นลงมา จึงนำมาหยอกล้อเล่นกับนายทนงศักดิ์ โดยได้เอาปืนไปจ่อที่ศรีษะ และตนก็ได้ลั่นไกไปปรากฏเสียงดังโป้งเข้าที่ศรีษะ ซึ่งตนไม่รู้ว่ามีกระสุนจริงอยู่ นึกว่าเป็นปืนเด็กเล่น
