วันที่ 25 มกราคม 2562 เจ้าหน้าที่ตำรวจจังหวัดปทุมธานี แถลงข่าวจับกุม ผู้ต้องหา 2 คน คือ นายโด้ (นามสมมุติ) เยาวชน อายุ 16 ปี และนายเจ (นามสมมุติ) เยาวชน อายุ 15 ปี ผู้ต้องหาตามหมายจับของศาล ข้อหาร่วมกันชิงทรัพย์ในเวลากลางคืนโดยมีอาวุธเป็นเหตุให้ผู้อื่นถึงแก่ความตาย รองผู้บัญชาการตำรวจภูธรภาค 1 เปิดเผยว่า การจับกุมครั้งนี้สืบเนื่องมาจากเมื่อเวลา 22.45 น.วันที่ 23 ธ.ค 2561 คนร้ายเป็นชาย 2 คน ลวงนายนพดล อมรสุขสันต์ หรือหม่อง อายุ 54 ปี อาชีพขี่จักรยานยนต์รับจ้างเบอร์ 33 วินสะพานลอยวัดดอนเมือง มาฆ่าชิงทรัพย์รถจักรยานยนต์ โดยใช้อาวุธมีดแทงผู้ตาย 25 แผล ทิ้งศพไว้บริเวณหน้าศรีเปี่ยมสุขรีสอร์ท ถ.ใต้ทางด่วนอุดรรัถยา ซ.บ้านพักคนชรา หมู่ที่ 1 ต.บ้านใหม่ อ.เมือง จ.ปทุมธานี
