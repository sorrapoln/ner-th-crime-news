วันที่ 14 ก.ย. 2562 เวลา 00.00 น. ผู้สื่อข่าวรายงานว่า ตำรวจ สน.ท่าข้าม ได้รับแจ้งเหตุยิงกันตายภายในบ้านหลังหนึ่ง บนถนนอนามัยงามเจริญ เขตบางขุนเทียน จึงเดินทางเข้าตรวจสอบพร้อมหน่วยงานที่เกี่ยวข้อง ในที่เกิดเหตุมีลักษณะเป็นบ้านปูนชั้นเดียว ด้านในแบ่งเป็นห้องพัก จำนวน 11 ห้อง ตรวจสอบบริเวณห้องพักห้องแรกพบศพ น.ส.ฐานิดา อายุ 37 ปี อาชีพแม่ค้าขายลูกชิ้นปิ้ง สภาพศพมีบาดแผลถูกยิงด้วยอาวุธปืนลูกโม่ไม่ทราบขนาด เข้าที่เหนือคิ้วขวา 1 นัด นอกจากนี้ยังมีผู้ได้รับบาดเจ็บอีก 1 ราย ชื่อ น.ส.ธันย์ชนก อายุ 19 ปี ลูกสาวผู้เสียชีวิต ถูกยิงด้วยอาวุธปืนขนาดเดียวกันเข้าที่ลำคอ 1 นัด และลำตัว 1 นัด อาการสาหัสถูกนำส่งให้แพทย์ช่วยเหลืออย่างเร่งด่วน
