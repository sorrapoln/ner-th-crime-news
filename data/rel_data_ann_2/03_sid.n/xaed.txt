เมื่อวันที่ 5 ก.ค. พ.ต.อ.เกรียงไกร ไกรแก้ว ผกก.สภ.เกาะเต่า อ.เกาะพะงัน จ.สุราษฎร์ธานี เปิดเผยว่า เมื่อช่วงกลางดึกที่ผ่านมา พ.ต.ท.ธนวัฒน์ สุขคะตะ รอง ผกก.สส. นำกำลังเข้าจับกุมงานปาร์ตี้ที่บ้านพักบนเขา ไม่มีเลขที่ หมู่ 3 ต.เกาะเต่า หลังพบว่ามีการโพสต์ข้อความและภาพในสื่อโซเชียลมีเดียเชิญชวนให้มาท่องเที่ยวตามวันและเวลาดังกล่าว เมื่อไปถึงที่เกิดเหตุเจ้าหน้าที่ตำรวจพบว่าที่บริเวณลานจอดรถของบ้านพักหลังดังกล่าวมีรถจักรยานยนต์จอดอยู่หลายสิบคัน ภายในบ้านได้ยินเสียงเพลงดังกึกก้องกับมีแสงไฟปาร์ตี้หมุนและมีคนจำนวนหลายคนกำลังพูดคุยกันส่งเสียงดัง เมื่อเดินเข้าไปสังเกตดูอยู่ครู่หนึ่งเห็นชายหญิงทั้งชาวไทยและชาวต่างชาติหลายสิบคนอยู่บริเวณห้องโถงภายในบ้าน เจ้าหน้าที่จึงได้แสดงตัวเป็นเจ้าหน้าที่ตำรวจเข้าทำการตรวจสอบ พบผู้ที่อยู่ในงานปาร์ตี้มีทั้งชายไทยและชาวต่างชาติ 20 คน โดยทุกคนไม่มีการใส่หน้ากากอนามัยป้องกัน จากการสอบถามชายชาวต่างชาติ อายุ 39 ปี สัญชาติเบลเยียม และหญิงไทย อายุ 26 ปี รับว่าเป็นเจ้าของเปิดบริการให้กับกลุ่มนักเที่ยวอีก 18 คน ที่เข้ามาใช้บริการ แบ่งเป็นคนไทย 7 คน สัญชาติอเมริกัน 2 คน ฝรั่งเศส 3 คน จีน 1 คน ไอซ์แลนด์ 1 คน เบลเยียม 1 คน แอฟริกาใต้ 1 คน สวิตเซอร์แลนด์ 1 คน สวีเดน 1 คน เจ้าหน้าที่ชุดจับกุมจึงได้แจ้งข้อกล่าวหาว่า ร่วมกันฝ่าฝืน พ.ร.ก.ฉุกเฉิน, พ.ร.บ.ควบคุมโรค และยังพบอีกว่านักเที่ยว 13 คน ตรวจปัสสาวะหาสารเสพติดในร่างกาย พบสารเสพติดประเภทกัญชาอยู่ในร่างกาย จึงได้แจ้งข้อกล่าวหา เสพกัญชา ยาเสพติดให้โทษประเภท 5 นอกจากนี้ยังได้แจ้งข้อกล่าวหาเพิ่มกับชายชาวต่างชาติสัญชาติฝรั่งเศส 1 คน สัญชาติเบลเยียม 1 คน มียาเสพติดให้โทษประเภท 5 (กัญชา) ไว้ในความครอบครอง และหญิงชาวไทย 1 คน มียาเสพติดให้โทษประเภท 5 (เห็ดขี้ควาย) ไว้ในความครอบครอง และหญิงชาวต่างชาติสัญชาติแอฟริกาใต้ 1 คน สัญชาติสวิตเซอร์แลนด์ 1 คน มียาเสพติดให้โทษประเภท 1 (ยาอี) ไว้ในความครอบครอง สำหรับยาเสพติดที่จับกุมได้ครั้งนี้เป็นรูปหัวกะโหลกสีเทา และเสพยาเสพติดให้โทษประเภทที่ 5 (กัญชา) เจ้าหน้าที่ชุดจับกุมจึงได้ยึดของกลางได้แก่ คอมพิวเตอร์แบบพกพา 1 เครื่อง เครื่องควบคุมเสียง 1 เครื่อง ลำโพง 2 ตัว ไฟหมุน 1 ตัว กระป๋องเบียร์ 6 กระป๋อง สุราต่างประเทศ 2 ขวด ไว้เป็นหลักฐาน และนำตัวผู้ต้องหาทั้งหมดพร้อมของกลางนำส่งพนักงานสอบสวน สภ.เกาะเต่า ดำเนินการตามกฎหมายต่อไป
