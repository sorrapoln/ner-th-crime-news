วันนี้ (20 ม.ค.) ที่ อาคารคอนโดมิเนียม ย่านสุขุมวิท 39 แขวงคลองเตยเหนือ เขตวัฒนา กรุงเทพฯ พล.ต.ต.พันธนะ นุชนารถ ผบก.สส.สตม. ร่วมกับ เจ้าหน้าที่ศูนย์ปราบปรามอาชญากรรมทางเทคโนโลยีสารสนเทศ สำนักงานตำรวจแห่งชาติ (ศปอส.ตร. หรือ PCT) และ เจ้าหน้าที่ตำรวจท่องเที่ยว นำกำลังตรวจค้นทลายแก๊งคอลเซ็นเตอร์ชาวจีน โดยสามารถจับกุมผู้ต้องหา 10 ราย ซึ่งเป็นบุคคลตามหมายจับ ชาวจีน จำนวน 6 ราย พร้อมของกลาง คอมพิวเตอร์โน้ตบุ๊ก 19 เครื่อง โทรศัพท์มือถือ 79 เครื่อง ซิมการ์ดโทรศัพท์ 167 อัน อุปกรณ์กระจายสัญญาณ, เครื่องส่งโอทีพี อุปกรณ์ที่ใช้ทำเว็บพนันออนไลน์กว่า 300 รายการ นาฬิกาหรู 14 เรือน สมุดบัญชี 10 เล่ม รถยนต์ 3 คัน และ รถจักรยานยนต์ 1 คัน โดยของกลางทั้งหมดอยู่ระหว่างการตรวจสอบ พล.ต.ต.พันธนะ เปิดเผยว่า ศปอส.ตร. ได้รับการประสานจากสถานเอกอัครราชทูตสาธารณรัฐประชาชนจีนในประเทศไทย ให้ช่วยติดตามจับกุมและส่งตัวผู้ต้องหาแก๊งคอลเซ็นเตอร์ ซึ่งหลบหนีคดีฉ้อโกงประชาชนผ่านโทรศัพท์ จำนวน 17 ราย โดยมีกองบังคับการสืบสวนสอบสวน สตม. เป็นผู้ประสานการปฏิบัติ และสามารถสืบทราบผู้ต้องหากลุ่มดังกล่าว ที่หลบหนีเข้ามาพำนักในประเทศไทย จึงได้ขอศาลอนุมัติหมายค้น ทั้ง 4 จุด ในวันที่ 20 มกราคม 2565 โดยมี 2 จุด เป็นห้องพักในชั้น 3 และ ชั้น 20 ของอาคารดังกล่าว ส่วนอีก 2 จุด อยู่ในพื้นที่กรุงเทพฯ จากการตรวจค้น พบว่า ผู้ต้องหาที่ถูกจับกุมได้เปิดเว็บไซต์พนันออนไลน์และการทำธุรกรรมทางการเงินร่วมด้วย โดยทำการโอนเงินจากประเทศจีนเข้ามา และโอนเงินส่งไปอีกทอด เพื่อนำเงินออก ซึ่งเป็นบัญชีจีนทั้งหมด ส่วนผู้เสียหายคาดว่ามีหลายร้อยคน โดยเป็นคนจีนทั้งหมด นอกจากนี้ ยังพบว่า มีผู้ต้องหาตามหมายจับหลบหนีออกนอกประเทศไปก่อนหน้านี้แล้วจำนวน 2 ราย โดยชุดสืบสวน สตม. และ ศปอส.ตร. จะติดตามจับกุมตัวผู้ต้องหาที่ยังหลบหนีอยู่ในประเทศไทยต่อไป
