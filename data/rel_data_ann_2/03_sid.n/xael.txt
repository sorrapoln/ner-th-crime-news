เมื่อวันที่ 16 พฤศจิกายน ตำรวจ สน.ชนะสงคราม เข้าจับกุมตัวนายพิชัย (สงวนนามสกุล) อายุ 42 ปี หลังเจ้าตัวเสพยาโชว์ที่สะพานข้ามคลองหลอดวัดเทพธิดาราม ตรอกสาเก แขวงบวรนิเวศ เขตพระนคร เมื่อช่วงค่ำของวันที่ 15 พฤศจิกายนที่ผ่านมา เป็นที่ฮือฮาในโลกออนไลน์อย่างมาก ทั้งนี้ หลังปรากฏตัวในคลิป ทางตำรวจจึงได้ไล่ล่าจับกุมผู้ต้องหา เมื่อคุมตัวมาโรงพัก ได้ทำการตรวจปัสสาวะ พบว่าเจ้าตัวมีผลเป็นบวก จึงนำไปตรวจ รพ.อีกรอบ ก็พบว่ามีสารเสพติดในร่างกาย สอบถามสารภาพว่าเสพไอซ์ จึงแจ้งข้อหาดำเนินคดีตามกฎหมายทันที สำหรับคดีนี้ เกิดจากมีการนำเสนอคลิปคนถ่ายภาพผู้ต้องหานั่งขายอุปกรณ์เสพยา โดยเจ้าตัวได้ทำการขายอุปกรณ์เสพยาเสพติดในราคาเพียง 20 บาท ก่อนจะเสพยาโชว์ให้กับคนถ่ายคลิปดูโดยไม่เกรงกลัวว่าการกระทำดังกล่าวจะผิดกฎหมาย มีการแชร์คลิปและแสดงความคิดเห็นเป็นจำนวนมาก
