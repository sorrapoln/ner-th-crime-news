เมื่อวันที่ 4 ก.ค. ร.ต.อ.ยงยุทธ สุพรมพิทักษ์ รอง สว.(สอบสวน) สภ.กระนวน จ.ขอนแก่น ได้รับแจ้งเหตุยิงกันเสียชีวิตภายในซุ้มไก่ชน เลขที่ 357 หมู่ 17 ต.หนองโก อ.กระนวน จึงประสานไปยังแพทย์เวร รพ.สมเด็จพระยุพราชกระนวน และหน่วยกู้ภัยศาลเจ้าพ่อกระนวน เดินทางไปตรวจสอบ ที่เกิดเหตุเป็นซุ้มเลี้ยงไก่ชน พบว่าบริเวณภายในห้องครัวมีข้าวของกระจัดกระจาย มีหม้ออยู่ในเตาและเนื้อเป็ดอยู่บนเขียง เพื่อเตรียมทำลาบและต้มเป็ด ใกล้กันนั้นพบศพนายชัยวัฒน์ ดวงมนี อายุ 46 ปี มีอาชีพเป็นครูสอนอยู่ที่โรงเรียนบ้านท่าลาด คำตานา ต.หัวนาคำ อ.กระนวน มีร่องรอยถูกยิงด้วยอาวุธปืน เข้าที่ขมับซ้าย 1 นัด ลำตัว 3 นัด ต้นขาขวา 1 นัด และข้อมือซ้าย 1 นัด รวม 6 นัด นอนหงายเสียชีวิต ในมือถือมีดปังตอที่ใช้ทำครัว ใกล้กันพบปลอกกระสุนปืนขนาด 9 มม. ตกอยู่จำนวน 6 ปลอก สอบสวนทราบชื่อผู้ก่อเหตุ คือ นายพนมพร พระจันทร์ 46 ปี อดีตวิศวกร หลังก่อเหตุได้หลบหนีไป สอบสวนเจ้าของซุ้มไก่ ให้การว่า มือปืนกับคนตาย ทั้งคู่เป็นเพื่อนรักกัน โดยก่อนเกิดเหตุได้พากันนั่งดื่มเบียร์ในตลาดเทศบาลเมืองกระนวนตั้งแต่เช้า จากนั้นได้ชักชวนกันมาทำลาบเป็ดกินที่ซุ้มของตนเอง ขณะทั้งคู่ดื่มกินกันอยู่นั้น ได้ทะเลาะกันอย่างรุนแรง เรื่องที่ผู้ตายยืมเงินจำนวน 5,000 บาท ผ่านมา 3 ปีแล้ว ก็ไม่ยอมคืน ทำให้ทั้งคู่ทะเลาะกันขั้นรุนแรงลงมือชกต่อยกัน ผู้ตายสู้ไม่ได้จึงไปหยิบมีดปังตอทำครัวจะมาฟัน แต่ถูกเพื่อนที่เป็นวิศวกรชักปืนกระหน่ำยิงจนเสียชีวิต ต่อมา พ.ต.อ.ขจรฤทธิ์ วงษ์ราช ผกก.สภ.กระนวน เปิดเผยว่า นายพนมพร ผู้ก่อเหตุได้เดินทางเข้ามามอบตัวกับพนักงานสอบสวนสวนที่ สภ.กระนวน แล้ว โดยรับสารภาพว่าได้ก่อเหตุจริง จากนั้นได้นำตัวไปทำแผนประกอบคำรับสารภาพ เพื่อดำเนินคดีตามกฎมายต่อไป
