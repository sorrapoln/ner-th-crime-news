กรณีพบเด็กชายวัย 7 ขวบ เสียชีวิตในห้องน้ำในหอพักแห่งหนึ่ง บนถนนราษฎร์อุทิศ อ.หาดใหญ่ จ.สงขลา หลังจากนั้นตำรวจคุมตัวผู้ต้องสงสัยชายวัย 25 ปี พักอาศัยในห้องหักแห่งเดียวกัน ไปสอบสวน เนื่่องจากพบหลักฐานบางส่วนในห้องผู้ต้องสงสัย แต่เจ้าตัวยังให้การปฏิเสธ วันนี้ (29 พ.ย.2564) พ.ต.อ.อัครวุฒ ธานีรัตน์ ผู้กำกับการ สภ.หาดใหญ่ กล่าวว่า ผลตรวจดีเอ็นเอ ที่ทางพนักงานสอบสวน สภ.หาดใหญ่ ส่งไปตรวจที่โรงพยาบาลสงขลานครินทร์ ซึ่งเป็นชิ้นเนื้อในซอกเล็บของผู้ต้องสงสัยออกมาแล้ว พบว่าตรงกับเด็กชายวัย 7 ขวบที่เสียชีวิต ถือเป็นหลักฐานสำคัญที่มัดตัวผู้ต้องสงสัย ตำรวจแจ้งดำเนินคดี 3 ข้อหา คือ ฆ่าผู้อื่นโดยเจตนาโดยปิดบัง ซ่อนเร้น ยักย้าย ทำลายศพ หรือส่วนของศพ เพื่อปิดบังการตายหรือเหตุเเห่งการตาย, พรากเด็กอายุไม่เกิน 15 ปีไปจากบิดามารดา ผู้ปกครองหรือผู้ดูแล โดยปราศจากเหตุอันควร และหน่วงเหนี่ยวกักขังผู้อื่น หรือกระทำด้วยประการใดให้ผู้อื่นปราศจากเสรีภาพในร่างกาย เป็นเหตุให้ได้รับอันตรายแก่กายหรือจิตใจ แต่ผู้ต้องหายังให้การปฎิเสธ โดยตำรวจจะนำตัวฝากขังต่อศาลจังหวัดสงขลา และคัดค้านการประกันตัว ก่อนหน้านี้พี่สาวของผู้ต้องหา เดินทางมาเยี่ยม พร้อมกับนำยาของผู้ป่วยจิตเวชมาให้ และบอกว่าน้องชายเป็นผู้ป่วยจิตเวชมา 8 ปีแล้ว และเคยเสพยาเสพติด โดยรักษาตัวอยู่ที่โรงพยาบาลหาดใหญ่ และเข้าพักรักษาที่โรงพยาบาลจิตเวชสงขลาราชนครินทร์ 4-5 ครั้ง และแพทย์อนุญาตให้ออกมาใช้ชีวิตตามปกติ แต่ต้องกินยาอย่างต่อเนื่อง ที่ผ่านมาน้องชายมีอาการคุ้มดีคุ้มร้าย เคยทำร้ายตนและแม่ ทั้งทุบและถีบ จึงต้องแยกตัวให้มาพักอยู่ที่แฟลตเกิดเหตุราว 1 ปี เพราะครอบครัวเองก็กลัวว่าจะไม่ปลอดภัย
