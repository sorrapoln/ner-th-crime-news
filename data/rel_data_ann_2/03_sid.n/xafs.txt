วันนี้ (23 ม.ค. 65) เมื่อช่วงสายที่ผ่านมา กองร้อยทหารพรานที่ 3201 กองบังคับการควบคุมทหารพรานศูนย์ปฏิบัติการกองทัพภาคที่ 3 ได้นำกำลังออกลาดตระเวนเฝ้าตรวจบริเวณ บ้านป่ากุ๊ย ต.ท่าตอน อ.แม่อาย จ.เชียงใหม่ ได้ตรวจพบบุคคลต้องสงสัง จึงได้แสดงตัวเพื่อเข้าขอตรวจค้น ผลการตรวจค้นพบยาเสพติดอยู่ในกระสอบปุ๋ยเย็บเป็นเป้ จึงทำการจับกุมตัวผู้ต้องหาจำนวน 1 คนทราบชื่อต่อมาคือ นายหน่อ (นามสมมุติ) อายุ 15 ปี พร้อมของกลางยาเสพติดให้โทษประเภท 1 (ยาบ้า) จำนวน 13,000 เม็ด, ยาเสพติดให้โทษประเภท 1 (เฮโรอีน) น้ำหนัก 0.1 กรัม และยาเสพติดให้โทษประเภท 2 (ฝิ่นดิบ) จำนวน 14 ก้อน น้ำหนักรวม 20.3 กก. ซึ่งยาเสพติดทั้งหมดเตรียมส่งต่อนำกระจายขายให้ผู้เสพในตัวเมืองเชียงใหม่ จากนั้นคุมตัวผู้ต้องหาพร้อมของกลางส่งพนักงานสอบสวน สภ.แม่อาย เพื่อดำเนินคดีตามกฎหมายต่อไป
