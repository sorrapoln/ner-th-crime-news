เป็นภาพของคนร้ายเป็นชายอายุประมาณ 30-40 ปี รูปร่างท้วม เข้าไปในร้านสะดวกซื้อ ในพื้นที่ตำบลหนองจะบก อำเภอเมือง จังหวัดนครราชสีมา และยืนอยู่ที่หน้าเคาน์เตอร์ ก่อนจะบีบแอลกอฮอล์เทลงที่หน้าเคาน์เตอร์ จากนั้นได้จุดไฟเผา และยังใช้อาวุธปืนจี้ พร้อมทั้งพูดจาข่มขู่พนักงานให้หยิบเงินมาใส่ในถุงผ้าที่เตรียมไว้ สร้างความแตกตื่นตกใจให้กับพนักงาน โดยคนร้ายยังได้เดินเข้าไปในเคาน์เตอร์ และหยิบเงินสด และสินค้าหลายชนิดใส่ถุงผ้า ก่อนออกมายังหน้าเคาน์เตอร์ และจุดไฟเผาอีกรอบ ซึ่งใช้เวลาในการก่อเหตุทั้งหมดประมาณ 3 นาที และวิ่งหลบหนีออกจากร้านไป โดยได้ทรัพย์สินเป็นเงินสด จำนวน 6,000 บาท สุรา 1 ขวด เครื่องดื่มชูกำลัง และกระเป๋า 1 ใบ ซึ่งต่อมา ตำรวจสามารถติดตามจับกุมคนร้ายที่ก่อเหตุได้ คือ นายธนพล มูลคำ พร้อมของกลางเป็นอาวุธมีด และรถจักรยานยนต์ จึงมีการแจ้ง 3 ข้อหา ประกอบด้วย ชิงทรัพย์ในเวลากลางคืน โดยใช้ยานพาหนะ โดยมีอาวุธ วางเพลิงเผาทรัพย์ผู้อื่น และพกพาอาวุธไปในที่สาธารณะ ซึ่งนายธนพลถูกคุมขังอยู่ที่เรือนจำจังหวัดเชียงใหม่
