ตำรวจชุดสืบสวน สภ.หนองไผ่ จังหวัดเพชรบูรณ์ สืบสวนกรณีการเสียชีวิตของ นายประภาส สาริพัด อายุ 64 ปี เจ้าของบ้านเช่า ที่เสียชีวิตปริศนาภายในบ้านพักที่ตำบลหนองไผ่ อำเภอหนองไผ่ เมื่อวันที่ 12 มกราคมที่ผ่านมา สภาพศพตามร่างกายมีบาดแผลหลายจุด ผู้ก่อเหตุ คือ นายสิทธิศักดิ์ สุวรรณสิทธิ์ อายุ 35 ปี เพื่อนบ้านของผู้เสียชีวิต หลังก่อเหตุผู้ต้องหาได้หลบหนีไปโกนผม และขโมยจีวรผ้าเหลืองของพระภิกษุ ในพื้นที่อำเภอชุมพลภักดี จังหวัดชัยภูมิ มาห่มเพื่อตบตาชาวบ้านและตำรวจ แต่ก็ไม่รอดพ้นความสามารถของตำรวจ ผู้ต้องหาได้รับสารภาพว่า เมื่อก่อนตนเองไม่มีบ้าน และผู้เสียชีวิตได้ให้มาเช่าห้องข้าง ๆ ในราคาถูก บางเดือนก็ไม่ต้องจ่ายค่าเช่า จึงทำให้มีความสนิทสนมกัน และวันเกิดเหตุ ผู้ก่อเหตุได้ไปดื่มสุราจนเมามา เนื่องจากเคยทะเลาะวิวาทกับน้องชายผู้เสียชีวิตก่อนหน้านี้ และมีการไปแจ้งความกับตำรวจกันมาแล้ว จึงไปดื่มสุราย้อมใจ และขณะที่ผู้ก่อเหตุเดินกลับมายังห้องพัก เป็นจังหวะเดียวกันกับที่ผู้เสียชีวิตนั่งดื่มสุราอยู่หน้าบ้านเพียงคนเดียว ก็เลยเดินเข้าไปพูดคุย ถามว่ากินข้าวหรือยัง แต่ผู้เสียชีวิตก็บอกว่ายังไม่ได้กินข้าว ผู้ก่อเหตุจึงไล่ให้ไปกินข้าว ผู้เสียชีวิตไม่ยอมยังคงนั่งดื่มสุราโดยไม่สนใจผู้ก่อเหตุ ทำให้ผู้ก่อเหตุโมโหที่ผู้เสียชีวิตไม่ยอมทำตามที่บอก เลยคว้าด้ามขวานที่อยู่ใกล้ ๆ มาตี จนผู้เสียชีวิตสลบไปในขณะนั้น จากนั้นผู้ก่อเหตุก็ได้เดินกลับไปดื่มสุราต่อ จนกระทั่งช่วง 18.00 น. เดินกลับมาก็ยังพบว่าผู้เสียชีวิตยังคงนั่งก้มหน้าอยู่ ตอนนั้นคิดว่าอาจเพราะเมาจึงหลับ เลยหวังดีอุ้มพาไปนอนยังบนเตียงภายในบ้าน และมาทราบภายหลังว่าเสียชีวิตไปแล้ว
