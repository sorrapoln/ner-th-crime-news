เมื่อเวลา 23.30 น. วันที่ 20 ม.ค. เจ้าหน้าที่ตำรวจ สภ.หนองปรือ จ.ชลบุรี รับแจ้งคนถูกอาวุธปืนยิง และถูกอาวุธปืนทุบศีรษะแตกได้รับบาดเจ็บ ผู้บาดเจ็บคือ น.ส.สปันดาร์ อายุ 23 ปี ถูกอาวุธปืนยิงเข้าที่ต้นขาขวา 1 นัด และ นายชานน อายุ 19 ปี ศีรษะแตกเลือดไหลอาบใบหน้า จากการสอบถาม กลุ่มวัยรุ่น เล่าว่า กลุ่มของตนเอง 4 คนได้ขับขี่จยย.ไปถ่ายรูปเล่นบริเวณใต้สะพานต่างระดับหนองปรือ แต่จังหวะนั้นได้มีรถยนต์กระบะ 1 คัน รถยนต์เก๋ง 1 คัน สภาพโหลดเตี้ยแต่งซิ่งเข้ามาประกบ ท้ายกระบะมีชายฉกรรจ์อยู่ราว 4-5 คน มีอาวุธปืนทั้งลูกซองยาว และอาวุธปืนพกสั้นครบมือ พร้อมถาม “เก๋าเหรอวะ” ก่อนที่รถยนต์เก๋งที่ตามมาจะเปิดฉากกระหน่ำยิงเกือบ 10 นัด พวกตนก็รีบพากันเร่งเครื่องหนี มารู้อีกที น.ส.สปันดาร์ ก็ถูกยิงเข้าขาแล้ว จึงรีบพาส่งโรงพยาบาล
