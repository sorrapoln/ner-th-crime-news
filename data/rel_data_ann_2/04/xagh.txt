เหตุการณ์นี้เกิดขึ้นที่บ้านพักหลังหนึ่ง ในตำบลเขาพนม อำเภอเขาพนม จังหวัดกระบี่ ตำรวจ สภ.เขาพนม ได้รับแจ้งเหตุมีคนยิงกันและมีผู้เสียชีวิต จึงลงพื้นที่ไปตรวจสอบในที่เกิดเหตุ พบผู้เสียชีวิตทราบชื่อ คือ นายสุธรรม เสือแก้ว อายุ 40 ปี สภาพศพนอนคว่ำหน้า ตรวจสอบพบมีร่องรอยกระสุนปืนยิงเข้าที่ลำตัวหลายนัด ใกล้กันพบอาวุธมีดปลายแหลม 1 เล่ม, ขวาน 1 ด้าม, ปลอกกระสุนปืนจำนวน 4 ปลอก และกระสุน 1 นัด โดยที่หน้าบ้านของผู้เสียชีวิตห่างออกไปจากจุดเกิดเหตุประมาณ 10 เมตร พบขวานอีก 1 ด้าม ตกอยู่ ตำรวจจึงเก็บไว้เป็นหลักฐาน และส่งศพให้แพทย์ทำการชันสูตร หลังเกิดเหตุ ผู้ก่อเหตุ คือ นายไทยมิตร รุ่งเรือง อายุ 45 ปี ได้เดินทางไปมอบตัวที่ สภ.เขาพนม พร้อมให้การรับสารภาพว่า ในวันเกิดเหตุตนเองกำลังปูกระเบื้องอยู่ที่หน้าบ้านของแม่ ซึ่งอยู่ติดกับบ้านของ นายสุธรรม (ผู้เสียชีวิต) จากนั้นก็ได้ยินเสียง นายสุธรรม ตะโกนด่าทอแม่ของตนเองอย่างหนัก ตนเองจึงได้เดินออกไปดูที่บริเวณข้างบ้าน ก็เห็น นายสุธรรม ที่ในมือถือทั้งมีดและขวานไว้ข้างละเล่ม กึ่งเดินกึ่งวิ่งพุ่งเข้าใส่ ตนเองจึงได้ชักอาวุธปืนออกมารัวยิงใส่ไปหลายนัดจน นายสุธรรม ล้มคว่ำลงไป จากนั้นก็เดินทางเข้ามอบตัว ยอมรับที่ทำไปเพราะผู้เสียชีวิตจะเข้ามาทำร้ายก่อน จึงต้องป้องกันตัว ทั้งก่อนหน้านี้ผู้เสียชีวิตยังเคยขู่อาฆาตว่าจะฆ่าคนในครอบครัวด้วย ส่วนสาเหตุนั้นก็เพราะผู้เสียชีวิตมากล่าวหาเรื่องต้นไม้ข้างบ้านที่ขึ้นสูง ให้โค่นออก ซึ่งที่ดินดังกล่าวก็ไม่ใช่ของตน จึงไม่ได้ตัดโค่นให้เพราะเป็นที่ของคนอื่น
