วันนี้ ( 20 ม.ค.) พล.ต.ต.ภูมินทร์ พุ่มพันธุ์ม่วง ผบก.ปพ.สั่งการ พ.ต.อ.ศิววงศ์ ดำรงสัจจ์ศิริ ผกก.3 บก.ปพ. ร.ต.อ.นริศ มานพ รอง สว.กก.3 บก.ปพ.นำกำลังจับกุม น.ส.นิตยา เขียวนิล อายุ 49 ปี ตามหมายจับศาลจังหวัดขอนแก่น ที่ 207/2554 ลง 27 ก.ย.54 ข้อหา "ฉ้อโกง และ ความผิดตาม พ.ร.บ.คอมพิวเตอร์ฯ" ได้ที่ห้องเช่าย่าน ถ.สุทธิสารวินิจฉัย แขวงสามเสนใน เขตพญาไท กทม. ทั้งนี้เมื่อเดือน มิ.ย.- ต.ค.52 ขณะที่น.ส.นิตยา ผู้ต้องหาทำงานเป็นฝ่ายบัญชีของบริษัทแห่งหนึ่งใน จ.ขอนแก่น มีหน้าที่ดูแลการจ่ายเงินเดือนให้พนักงานของบริษัทฯ ระหว่างนั้นได้แก้ไขตัวเลขเงินเดือนพนักงาน สูงกว่าจำนวนที่จ่ายจริง เพื่อเอาเงินส่วนต่างนั้นมาเป็นของตนเอง เป็นเหตุให้บริษัทฯ ได้รับความเสียหายหลายแสนบาท โดยพบว่าผู้ต้องได้ทำการแก้ไขตัวเลขจำนวนเงินไปทั้งหมด 259 ครั้ง ทางเจ้าของบริษัท ฯ จึงเข้าแจ้งความดำเนินคดี จากนั้นศาลจังหวัดขอนแก่น ได้พิพากษาจำคุกผู้ต้องหา 20 ปี จากการกระทำผิดทั้งหมด 259 กระทง แต่ผู้ต้องหากลับหลบหนีไม่ยอมมาฟังคำพิพากษา จนถูกออกหมายจับไว้ตั้งแต่ปี 54 กระทั่งเจ้าหน้าที่ตามจับกุมได้ หลังหลบหนีมานานกว่า 10 ปี
