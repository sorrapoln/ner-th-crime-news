เมื่อเวลา 13.00 น.วันที่ 18 ต.ค.64 พ.ต.ท.สมอาจ หมั่นอุตส่าห์ สว.สอบสวน สภ.ไทรน้อย จ.นนทบุรี ได้รับแจ้งมีหญิงถูกทำร้ายด้วยอาวุธมีดเสียชีวิต เหตุเกิดภายในห้องเช่าแห่งหนึ่ง หมู่3 ต.ไทรใหญ่ อ.ไทรน้อย จ.นนทบุรี จึงพร้อมด้วยพ.ต.อ.โชติวัฒน์ เหลืองวิลัย รอง ผบก.ภ.จว.นนทบุรี รรท.ผกก.สภ.ไทรน้อย พ.ต.อ.จิรายุส วานิชกูลผกก.สส.ภ.จว.นนทบุรี พ.ต.ท.อดิศร บุญสนอง รอง ผกก.สส.สภ.ไทรน้อย พ.ต.ต.ธนวัฒน์ ชีวิตโสภณ สวป.สภ.ไทรน้อยแพทย์จากสถาบันนิติวิทยาศาสตร์ อาสาสมัครมูลนิธิป่อเต็กตึ๊ง รุดตรวจสอบ ที่เกิดเหตุเป็นอาคาร 3 ชั้น เปิดให้เช่าห้องทั้งหมด 70 ห้อง โดยพบร่างผู้เสียชีวิตอยู่ในห้องที่ชั้น 1 ห้องทราบชื่อคือน.ส.ดรุณี แก้วกระบิน อายุ 36 ปีชาว จ. พระนครศรีอยุธยา สภาพศพนอนคว่ำหน้า สวมชุดนอนสีครีม พบบาดแผลที่บริเวณลำคอ ขณะเดียวกันพบคราบเลือดกระเด็นอยู่เต็มกำแพงและที่นอน ขณะเดียวกันทางเจ้าหน้าที่ได้มีการตรวจสอบกล้องวงจรปิดพบชายไม่ทราบชื่อ-นามสกุล อายุประมาณ 25-30 ปีขับรถ จยย.ของผู้ตาย ยี่ห้อฮอนด้า รุ่นPCX สีขาว ทะเบียน 9กง 5610 กทม ออกไปจากหอพักวันที่ 17 ต.ค.เวลา 03.38 น. น.ส.ชมพู่ สอดห่วง อายุ 36 ปี เพื่อนผู้ตาย เปิดเผยว่า ผู้ตายทำงานเป็นสาวโรงงานผลิตสายน้ำเกลือที่บริษัทแห่งหนึ่ง ตอนที่ตนมาเจอศพนั้นได้มาเรียกผู้ตายที่ห้อง แต่ไม่มีเสียงตอบกลับมา จึงใช้มือลองบิดลูกบิดประตู ก็พบว่าห้องไม่ได้ล็อกจึงเปิดประตูเข้าไปดู ซึ่งในห้องปิดไฟจนมองอะไรไม่เห็น ตนจึงเปิดสวิตซ์ไฟก็เห็นผู้ตายนอนจมกองเลือดอยู่บนที่นอน เลยรีบวิ่งออกมาร้องขอความช่วยเหลือ แต่ภายหลังพบว่าผู้ตายเสียชีวิตแล้ว โดยผู้ตายพักอาศัยอยู่ที่ห้องนี้เพียงลำพังคนเดียว ก่อนหน้านี้ตนเพิ่งเจอกับผู้ตายเมื่อวันเสาร์ที่ผ่านมา นอกจากนี้เมื่อวาน (17ต.ค.)ยังมีคนเห็นผู้ตายตอนเช้าขับรถเข้า-ออก ตนคาดว่าผู้ตายน่าจะเกิดเรื่องในช่วงกลางคืนที่ผ่านมา ส่วนเรื่องแฟนของผู้ตาย ตนไม่ทราบว่าเป็นใคร
