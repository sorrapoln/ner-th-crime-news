วันนี้ (22 ม.ค.) ที่ กองปราบปราม พล.ต.ท.จิรภพ ภูริเดช ผบช.ก. สั่งการ พล.ต.ต.มนตรี เทศขัน ผบก.ป. พ.ต.อ.พงศ์ปณต ชูแก้ว ผกก.6 บก.ป., พ.ต.ต.เกียรติศักดิ์ บุญทอง สว.กก.6 บก.ป. นำกำลังจับกุม นางดวงรัตน์ หรือ อชิรญา ปะพลัง อายุ 52 ปี ตามหมายจับศาลจังหวัดยะลา ที่ 73/2556 ลง 27 มี.ค. 56 ข้อหา “ร่วมกันหลอกลวงบุคคลตั้งแต่สิบคนขึ้นไปให้ประกอบการงานอย่างใดๆ ให้แก่ตนหรือแก่บุคคลที่สาม โดยไม่จ่ายค่าแรงงานหรือค่าจ้างแก่บุคคลเหล่านั้นโดยมีเจตนาทุจริต” ได้ที่หมู่บ้านแห่งหนึ่งในพื้นที่ อ.มัญจาคีรี จ.ขอนแก่น ทั้งนี้ เมื่อวันที่ 2 ธ.ค. 55 นางดวงรัตน์ และสามี ได้ว่าจ้างชาวบ้านในพื้นที่ ต.แม่หวาด อ.ธารโต จ.ยะลา ให้ช่วยกันจัดงานประกวดร้องเพลงขึ้น โดยให้ชาวบ้านเป็นผู้จัดการทั้งการเช่าเหมาเครื่องเสียง ควบคุมเครื่องเสียง ทำป้ายโฆษณา รถแห่โฆษณา พิธีกร แดนเซอร์ และ ยกของในงาน พร้อมกับให้ออกค่าใช้จ่ายต่างๆ ทั้งหมดก่อน แต่เมื่อเสร็จงานทั้งคู่กลับบ่ายเบี่ยงไม่จ่ายค่าจ้าง
