เมื่อเวลา 19.00 น. วันที่ 10 พฤศจิกายน พ.ต.ท.ประพฤทธิ์ เพชรพลอย รอง ผกก.(สอบสวน)สน.บางขุนนนท์ รับแจ้งเหตุมีผู้ถูกยิงด้วยอาวุธปืนเสียชีวิต 2 ราย บาดเจ็บ 1 ราย ภายในบ้าน ซ.อำนวยผล 8 แขวงบางขุนศรี เขตบางกอกน้อย กรุงเทพฯ จึงรายงานให้ผู้บังคับบัญชาทราบก่อนรุดไปตรวจสอบพร้อมแพทย์นิติเวชฯ รพ.วชิระ อาสาสมัครมูลนิธิป่อเต็กตึ๊ง ที่เกิดเหตุเป็นบ้านปูนชั้นเดียวพบศพ นายสมัชฌ์ สงวนนามสกุล อายุ 40 ปี ถูกยิงเข้าที่หน้าอก 3 นัด นอนเสียชีวิต ส่วนบริเวณหน้าบ้านกลางถนนพบศพ ร.ต.ทำนุ สงวนนามสกุล อายุ 61 ปี ถูกยิงที่ศีรษะเสียชีวิต และยังมีผู้ได้รับบาดเจ็บทราบชื่อต่อมา น.อ.สันชัย สงวนนามสกุล อายุ 59 ปี โดนยิงกลางหลัง ถูกนำตัวส่ง รพ.ศิริราช ส่วนตัวผู้ก่อเหตุคือนายธุรการ ยังบรรเทา อายุ 67 ปี ได้พยายามยิงตัวเองเพื่อหนีความผิด แต่ปืนขัดลำกล้อง จึงรอมอบตัวกับทางตำรวจ
