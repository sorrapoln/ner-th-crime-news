วันนี้ (22 ม.ค.) ที่ กองปราบปราม พล.ต.ท.จิรภพ ภูริเดช ผบช.ก. สั่งการ พล.ต.ต.มนตรี เทศขัน ผบก.ป. พ.ต.อ.วิวัฒน์ จิตโสภากุล ผกก.3 บก.ป. พ.ต.ท.สิทธิพร มีอาษา พ.ต.ต.ณัฐดนัย สีแข่ไตร พ.ต.ท.ศราวุธ ทองน้อย พ.ต.ต.รัฐมนตรี พันชูกลาง พ.ต.ต.พิชญา ทวิชศรี พ.ต.ต.สาโรจน์ บุญญาหาร สว.กก.3 บก.ป. นำกำลังเข้าตรวจสอบบ้านพักแห่งหนึ่งในพื้นที่ ม.8 ต.บางกะจะ อ.เมืองจันทบุรี จ.จันทบุรี หลังพบว่ามีการลักลอบเปิดเป็นสำนักงานของเว็บไซต์พนันหวยออนไลน์เครือข่ายหนึ่ง ก่อนสามารถจับกุมกลุ่มพนักงานดูแลเว็บไซต์และให้บริการลูกค้า หรือ แอดมิน จำนวน 4 ราย ประกอบด้วย น.ส.อาริสา แสงอรุณ อายุ 19 ปี ชาว จ.สระแก้ว น.ส.ณัฐธภา เตชะดีสุขสม อายุ 19 ปี ชาว จ.จันทบุรี น.ส.ธนัชญา ธนะมูล อายุ 21 ปี ชาว จ.จันทบุรี และ น.ส.อารีญา คงล้อม อายุ 20 ปี ชาว จ.นครปฐม พร้อมของกลาง คอมพิวเตอร์จำนวน 4 เครื่อง เครื่องสำรองไฟฟ้า 2 เครื่อง และ อุปกรณ์ต่างๆ อีกจำนวนหนึ่ง จากการตรวจสอบพบว่า ในแต่ละวันจะมีสมาชิกเข้ามาเล่นพนันไม่ต่ำกว่า 10,000 ราย มีเงินหมุนเวียนกว่า 50 ล้านบาท จึงนำกำลังเข้าตรวจสอบ กระทั่งพบกลุ่มแอดมินทั้ง 4 คนดังกล่าว กำลังนั่งทำหน้าที่ตอบแชตรับแทงพนันจากลูกค้า จึงแสดงตัวเข้าจับกุม พร้อมตรวจยึดเครื่องคอมพิวเตอร์และอุปกรณ์ต่างๆ ภายในบ้านไว้เป็นหลักฐาน
