เมื่อเวลา 10.30 น. วันที่ 22 พ.ย. ที่กองบัญชาการตำรวจนครบาล (บช.น.) พล.ต.ท.สำราญ นวลมา ผบช.น. สั่งการ พล.ต.ต.จิรสันต์ แก้วแสงเอก รอง ผบช.น. พล.ต.ต.นิธิธร จินตกานนท์ รอง ผบช.น. พล.ต.ต.โชคชัย งามวงศ์ รอง ผบช.น. พล.ต.ต.สำเริง สวนทอง รอง ผบช.น. แถลงข่าวจับกุม หลัง พล.ต.ต.พงศ์อานันต์ คล้ายคลึง ผบก.น.9 พ.ต.อ.อชิรวิทย์ ทองจันดี ผกก.สน.แสมดำ พ.ต.ท.สรายุทธ ปัญญาศรีวิชัย สว.สส.สน.แสมดำ และเจ้าหน้าที่สืบสวนสน.แสมดำ จับกุมนายภูหลวง หรือดี้ ชีวะกุล อายุ 26 ปี พร้อมด้วยของกลาง เงินสด จำนวน 140 บาท เงินเหลือจากทรัพย์สินที่ได้ไป 5,800 บาท, มีดทำครัว ปลายแหลม ยาวประมาณ 11 นิ้ว (อาวุธที่ใช้ก่อเหตุ), รถจักรยานยนต์ ยี่ห้อฮอนด้า รุ่นโนวาโซนิค สีน้ำเงินขาว ทะเบียน 2กว 2268กรุงเทพฯ มีตะกร้าผลไม้พลาสติกสีส้มอ่อนพาดเบาะหลัง จำนวน 1 คัน รถที่ใช้ขับขี่ไปก่อเหตุและหลบหนี และเครื่องแต่งกายที่ใส่ไปก่อเหตุได้แก่ หมวกนิรภัยแบบเต็มสีขาว, เสื้อยืดคอกลมแขนสั้นสีดำมีลายขาว, ปลอกแขนสีดำ, กางเกงสแล็คขายาวสีดำ, รองเท้าผ้าใบสีขาว จับกุมได้ ภายในอาคารพาณิชย์ เลขที่ 189/607 หมู่ที่ 5 ต.พันท้ายนรสิงห์ อ.เมืองสมุทรสาคร จ.สมุทรสาคร เมื่อวันที่ 21 พฤศจิกายน 2564 เวลาประมาณ 07.45 น. สืบเนื่องจากเมื่อวันที่ 20 พ.ย. เวลาประมาณ 21.46 น ที่ผ่านมา เจ้าหน้าที่ตำรวจ สน.แสมดำ ได้รับแจ้งจากผู้จัดการร้านสะดวกซื้อที่เกิดเหตุ ว่ามีคนร้ายเข้ามาก่อเหตุใช้มีดจี้ชิงทรัพย์พนักงานในร้านและหลบหนีขับขี่รถจักรยานยนต์ไป สอบถามทราบว่าคนร้ายเป็นชายไทย อายุประมาณ 20-30 ปี รูปร่างผอมสูง สวมใส่หมวกกันน๊อคเต็มใบสีขาว เสื้อยืดสีดำมีลายสีขาวหน้าหลัง กางเกงขายาวสีดำ รองเท้าผ้าใบสีขาว ได้เข้ามาในร้านเดินมาบริเวณหลังเคาท์เตอร์คิดเงิน และก่อเหตุใช้อาวุธมีดทำครัวปลายแหลม มาข่มขู่ล็อกคอจี้พนักงานร้านให้มอบเงินให้ โดยหยิบเอาเงินสดไป 5,800 บาท และวิ่งออกจากร้านหลบหนีไปยังรถจักรยานยนต์ที่จอดอยู่ ขณะนั้นพนักงานร้านได้วิ่งออกไปดูจดจำทะเบียนรถคนร้ายได้ เห็นเป็นรถฮอนด้าโซนิค สภาพเก่า และบริเวณท้ายรถมีตะกร้าผลไม้วางยึดอยู่ โดยขับขี่มุ่งหน้าไปทางแยกบางกระดี่
