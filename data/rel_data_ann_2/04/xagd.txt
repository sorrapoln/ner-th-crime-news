วันที่ 22 พ.ย.2564 ร.ต.อ.อดุลชัย ขาวขำ รองสว.(สอบสวน) สภ.เพ็ญ อ.เพ็ญ จ.อุดรธานีเผยว่า เมื่อคืนที่ผ่านมา เจ้าหน้าที่ตรวจสอบเหตุผู้ถูกฟันคอเสียชีวิต ที่หน้าบ้านเลขที่ 270 หมู่ 3 บ้านทอน ต.สร้างแป้น โดยได้คุมตัวผู้ต้องสงสัยทั้ง 3 คนมาตรวจสอบ ทั้งนี้ผู้เสียชีวิตชื่อนายจตุพล ไชยคำจันทร์ อายุ 37 ปี ถูกมีดฟันคอหวิดขาด จากการสอบสวนพบว่าก่อนเกิดเหตุผู้ตายตั้งวงดื่มกับเพื่อนรวม 4 คน โดยได้เอายาบ้ามา 6 เม็ด แบ่งกันเสพ แต่หารกันไม่ลงตัว ทำให้อีกฝ่ายไม่พอใจ จึงใช้มีดฟันผู้ตาย ต่อมาทางกำนันต.สร้างแป้นรับแจ้งจึงมาตรวจสอบพร้อมประสานเจ้าหน้าที่ เบื้องต้นขณะนี้ ตำรวจคุมตัวเพื่อนร่วมวง 3 คนไปตรวจสอบดีเอ็นเอแล้ว โดยมีดที่ก่อเหตุตกอยู่ในรถเพื่อนในวง มีทั้งคราบเลือดและเส้นติดอยู่ ถึงตอนนี้ยังไม่มีใครรับสารภาพว่าก่อเหตุ แต่เจ้าหน้าที่อยู่ระหว่างสอบปากคำและรอผลตรวจดีเอ็นเอ ก็จะรู้ว่าฆาตกรที่แท้จริงคือใครในเร็ว ๆ นี้
