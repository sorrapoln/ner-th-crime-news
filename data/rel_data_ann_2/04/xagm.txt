ผู้สื่อข่าวรายงานว่า เมื่อเวลา 21.09 น.ของวันที่ 29 ต.ค.64 ที่ผ่านมา ร.ต.ท.บุญเขต รักชาติ รองสารวัตรเสรสอบสวน สภ.ท่าเรือ อ.ท่ามะกา จ.กาญจนบุรี ได้รับแจ้งจากทาง รพ.มะการักษ์ ว่าเจ้าหน้าที่ของมูลนิธิมิราเคิล ออฟไลฟ์(กู้ชีพขุนรัตนาวุธ)ประจำจุดรอรับเหตุ ต.พระแท่นฯ ได้นำตัวหญิงสาวถูกแทงได้รับบาดเจ็บอาการสาหัสมารักษาตัวที่ รพ.ฯ ได้เสียชีวิตแล้ว เนื่องจากทนพิษบาดแผลไม่ไหว ขอให้มาร่วมชันสูตรพลิกศพด้วย หลังรับแจ้งจึงเดินทางไปที่ รพ.ฯ พบว่าหญิงสาวรายนี้ชื่อนางน้องนิด รักคล้ำ อายุ 32 ปี มีบาดแผลถูกแทงด้วยของมีคมเข้าที่บริเวณไหปลาร้าด้านซ้าย 1 แผลเป็นบาดแผลฉกรรจ์ และที่ขาด้านซ้ายอีก 1 แห่ง สอบสวนทราบว่า เหตุการณ์ฆ่ากันตายครั้งนี้เกิดที่บ้านเลขที่ 77 หมู่ 12 บ้านดอนโพรง ต.พระแท่นฯ อ.ท่ามะกาฯ จึงรายงานเหตุการณ์ให้ พ.ต.อ.สมบัติ โพธิ์งาม ผกก.สภ.ท่าเรือ และผู้บังคับบัญชาตามลำดับชั้นทราบเรื่อง จากนั้นจึงรีบเดินทางไปตรวจสอบที่บ้านหลังดังกล่าวพบว่า ที่บริเวณห้องครัวด้านหลังบ้านพบร่องรอยการต่อสู้ และคราบเลือดเปรอะเปื้อนอยู่ ส่วนคนร้ายที่ก่อเหตุชื่อนายธวัชชัย หรือแกบ ขอมปราง อายุประมาณ 40 ปี สามีของผู้ตายเป็นคนก่อเหตุ หลังก่อเหตุได้ขับรถยนต์กระบะหลบหนีไป
