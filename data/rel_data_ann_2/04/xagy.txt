เหตุการณ์เกิดขึ้นเมื่อเวลาตีหนึ่งที่ผ่านมา โดยมีภาพหลักฐานจากกล้องวงจรปิดจับภาพเอาไว้ได้ ขณะที่เจ้าของร้านขายเสื้อผ้าและเจ้าของร้านขายยำ กำลังยืนโต้เถียงทะเลาะกันบริเวณหน้าร้าน ภายในซอยสินสมบูรณ์ ตำบลท้ายบ้านใหม่ พื้นที่ตัวเมือง จังหวัดสมุทรปราการ กระทั่งต่อมามีชายสวมเสื้อสีเหลืองซึ่งเป็นเจ้าของร้านขายเสื้อผ้าได้เดินมาที่บริเวณหน้าร้านขายยำ พร้อมกับด่าทอทะเลาะกันและมีการพูดจาท้าทายกัน ทำให้ชายเสื้อเหลืองทนไม่ไหวได้เข้าไปใช้มีดแทง นายศิริชัย พรมศิริ อายุ 27 ปีเจ้าของร้านขายยำได้รับบาดเจ็บ มีแผลที่หน้าอกและหน้าท้อง ขณะที่นางสาวสุภาพร ประนม อายุ 42 ปีซึ่งอยู่ภายในร้านขายยำ ถูกมีดฟันที่ต้นแขนซ้าย อาสากู้ภัยได้ช่วยเหลือทั้งคู่พาตัวส่งโรงพยาบาล ส่วนคู่กรณีคือ นายไกรษร สมรูป อายุ 37 ปีซึ่งเป็นเจ้าของร้านขายเสื้อผ้ามีบาดแผลถูกตีที่ศีรษะเลือดไหลอาบ
