เมื่อเวลา 14.30 น. วันที่ 26 มีนาคม 2564 ร.ต.อ.ไพศาล พิลา รอง.สวป.สภ.พระนครศรีอยุธยา เปิดเผยว่า ขณะปฏิบัติหน้าที่เพื่อควบคุมความเรียบร้อยบริเวณหน้าวิทยาลัยเทคโนโลยีพาณิชยการ ได้รับแจ้งเหตุว่ามีการปาระเบิดป่วนหน้าวิทยาลัยจึงได้มีการสกัดจับ 2 ผู้ก่อเหตุ ได้ที่บริเวณหน้าห้างเดอะสกาย และทำการตรวจสอบพบ อาวุธมีด และขวดซุกซ่อนไว้ที่ข้างรถ จึงทำการควบคุมตัวส่ง ร.ต.อ.เสนีย์ พาชอบ พนักงานสอบสวน สภ.พระนครศรีอยุธยา พร้อมทำบันทึกการจับกุมรถจักรยานยนต์อาวุธ และสิ่งต้องสงสัยที่จะเป็นวัตถุอันตรายมาทำการตรวจสอบ และเรียกผู้ปกครองมาทำประวัติ พ.ต.อ.ประเวศ ศรีนาค ผกก.พระนครศรีอยุธยา เผย สืบเนื่องมาจาก เมื่อวานมีกลุ่มนักศึกษาปาระเบิดป่วนกันหน้าวิทยาลัย เทคโนโลยีพาณิชยการ จึงได้มีการสั่งการให้เจ้าหน้าที่ตำรวจเข้าไปดูแลและควบคุมความสงบเกรงว่าจะมีการก่อเหตุซ้ำ จนกระทั่งวันนี้ขณะที่มีการเลิกเรียน ก็มี 2 นักศึกษาขับรถจักรยานยนต์ ไปป่วนบริเวณหน้าวิทยาลัยเทคโนโลยีพาณิชยการ แล้วใช้วัตถุประทัดผลิตขึ้นเอง ปาป่วนที่บริเวณหน้าวิทยาลัย จนมีการแจ้งวิทยุสกัดจับและสามารถควบคุมตัวได้พร้อมของกลางมีด ดาบ 1 เล่มมีดพร้า 1 เล่ม ขวดเหล้า 3 ขวด รถจักรยานยนต์ที่ใช้ก่อเหตุ จึงทำการตรวจยึด จากการตรวจสอบพบว่าผู้ก่อเหตุยังเป็นเยาวชนอายุ 15 คน 1 คน ส่วนอีกคนอายุ 17 ปี ไม่ได้เป็นนักศึกษาแล้ว ส่วนเหตุผลที่มีการมาปาระเบิดหน้าวิทยาลัยกลุ่มนักศึกษาอ้างว่าถูกกระทำก่อนจึงกลับมาแก้แค้น ส่วนจะเป็นกลุ่มเดียวกันหรือไม่อยู่ระหว่างตรวจสอบ
