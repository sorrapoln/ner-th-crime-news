วันที่ 29 ต.ค.64 ภายใต้การอำนวยการของ นายสุระศักดิ์ ลืนภูเขียว ปลัดอำเภอ (เจ้าพนักงานปกครองชำนาญการพิเศษ) รักษาราชการแทนนายอำเภอนาตาล จังหวัดอุบลราชธานี สั่งการให้ปลัดอำเภอกลุ่มงานความมั่นคง พร้อมด้วยสมาชิก อส.ร้อย อส.อ.นาตาล ที่ 23 สนธิกำลังกับทหารพราน ร้อย ทพ.2302 และเจ้าหน้าที่ตำรวจฝ่ายสืบสวน สภ.นาตาล ร่วมกันจับกุมผู้ต้องหาชาย 1 คน ชื่อ นาย ม. (นามสมมุติ) เป็นชาวตำบลพะลาน อำเภอนาตาล จังหวัดอุบลราชธานี พร้อมของกลางยาบ้า 17 เม็ด โดยกล่าวหาว่า เสพและมียาเสพติดให้โทษประเภท 1 (ยาบ้า) ไว้ในความครอบครองเพื่อจำหน่ายโดยผิดกฎหมาย และนำตัวผู้ต้องหาพร้อมของกลาง ส่งพนักงานสอบสวน สภ.นาตาล จ.อุบลฯ เพื่อดำเนินคดีตามกฎหมายต่อไป ทั้งนี้ ก่อนที่จะมีการจับกุมในครั้งนี้ สืบเนื่องมาจาก เจ้าหน้าที่ฝ่ายปกครองอำเภอนาตาล ได้รับการร้องเรียน ว่า นาย ม. ผู้ต้องหา มีพฤติกรรมเกี่ยวข้องกับยาเสพติด โดยเสพและจำหน่ายยาบ้าให้กับกลุ่มวัยรุ่น โดยในแต่ละวันจะมีรถจักรยานยนต์วิ่งเข้าออกบ้านนาย ม. เป็นประจำ จนกระทั่งมีผู้ร้องเรียนเกี่ยวกับพฤติกรรมของนาย ม. ให้ฝ่ายปกครองอำเภอนาตาล ทราบ เจ้าหน้าที่ฝ่ายปกครองจึงได้วางแผนจับกุม และ สนธิกำลังหน่วยข้างเคียง เข้าจับกุมตัวนายม. ได้ที่บ้านหลังหนึ่งภายในหมู่บ้านแห่งหนึ่ง ในพื้นที่ตำบลพะลาน อำเภอนาตาล จังหวัดอุบลราชธานี ซึ่งนาย ม. ยอมรับว่า ยาบ้าจำนวนดังกล่าวเป็นของตนเองจริง ตนจำหน่ายยาบ้า เพราะต้องการนำเงินมาใช้จ่ายในครอบครัว เพราะนอกจากทำนาแล้ว ไม่มีรายได้อื่นเลย
