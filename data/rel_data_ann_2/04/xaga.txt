กรณีแฟนเพจเฟซบุ๊ก แรงงานเพื่อสังคม โพสต์ข้อความเล่าเรื่องราวของ รปภ. รายหนึ่งที่เขียนใบลาออกจากบริษัทแห่งหนึ่ง แล้วถูกทางบริษัทนัดหมายให้มารับเงินค่าจ้างค้างจ่ายงวดสุดท้าย แต่ปรากฏว่าเมื่อเข้าไปรับเงินกลับถูกกลุ่มชายฉกรรจ์รุมทำร้ายร่างกายบาดเจ็บร่างกายฟกช้ำ ตามที่ได้เสนอข่าวไปก่อนหน้านี้แล้วนั้น เกี่ยวกับเรื่องนี้ เมื่อวันที่ 20 ม.ค. ที่ สน.หัวหมาก นายอนันตชัย ปิยะธีรวัฒน์​ อายุ 32 ปี พนักงานรักษาความปลอดภัย และพวกรวม 4 คน เข้าให้ปากคำเพิ่มเติมกับพนักงานสอบสวน สน.หัวหมาก หลังแจ้งความถูกชายฉกรรจ์ในบริษัทรักษาความปลอดภัย ย่านรามคำแหงซอย4 รุมทำร้ายร่างกาย เหตุเกิดเมื่อวันที่ 18 ม.ค.ที่ผ่านมา โดย นายอนันตชัย เปิดเผยว่าวันเกิดเหตุตนกับพวกรวม 4 คน จะไปรับเงินเดือนงวดสุดท้าย หลังตัดสินใจลาออก ซึ่งทางบริษัทมีการนัดให้เข้าไปรับเงินดังกล่าว โดยมี ร.ต.ท.เมธี (ไม่ทราบนามสกุล)​ ซึ่งเป็นผู้จัดการฝ่ายกำลังพลของบริษัทมาต้อนรับ โดยให้พวกตนไปคอยที่ห้องประชุม นายอนันตชัย กล่าวอีกว่า ระหว่างนั้นได้มีการให้ยกโต๊ะเก้าอี้ออกเพื่อจัดห้องให้มีพื้นที่โล่ง จากนั้นมีชายฉกรรจ์ 6-7 คน แต่งตัวรัดกุม สวมหมวกกันน็อกปิดบังใบหน้าพร้อมอาวุธครบมือ เข้ามายึดโทรศัพท์ของทุกคนไปวางไว้ไกลๆตัว ก่อนจะรุมทำร้ายทั้งร่างกาย ทั้งกระทืบ ตบต่อย ใช้ดิ้ว ทุบตีตามร่างกาย โดยที่แต่ละคนไม่ได้ต่อสู้ เนื่องจากเกรงว่าจะไม่ได้รับความปลอดภัย จึงยอมให้กลุ่มคนดังกล่าวทำร้ายนานกว่า 5 นาที โดยขณะที่ลงมือ ก็มีพนักงานคนอื่น ๆ ของบริษัทเห็นเหตุการณ์ แต่ไม่มีใครเข้ามาช่วยเหลือ
