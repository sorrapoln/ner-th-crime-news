เมื่อวานนี้ (6 ก.ย.2560) ตำรวจสถานีตำรวจภูธรหนองแค จ.สระบุรี นำตัวนายอธิพัชร์ หรือ ก้อง อภิญญากุล, นายนันทพร หรือ โอ๊ด บุญมาก, นายศุภกร หรือ กอล์ฟ โสภา และนายสันติ หรือ ลาภ ทิพมล 4 ผู้ต้องหาในคดีฆาตกรรม น.ส.นิศากร พุ่มพงษ์ หญิงสาวอายุ 24 ปี ซึ่งเสียชีวิตด้วยการถูกแขวนคอ ไปฝากขังต่อศาลจังหวัดสระบุรี สำหรับการฝากขังครั้งนี้เป็นการฝากขังครั้งที่ 1 เป็นเวลา 12 วัน โดยญาติของผู้ต้องหาทั้ง 4 คน เตรียมหลักทรัพย์มายื่นขอประกันตัวต่อศาล ซึ่งศาลจังหวัดสระบุรีมีความเห็นว่าคดีดังกล่าวมีโทษอัตราสูง หากอนุญาตให้มีการประกันตัวออกไป เกรงว่าผู้ต้องหาจะหลบหนี จึงไม่อนุญาตให้ประกันตัว หลังศาลมีคำสั่งรับฝากขังผู้ต้องหาทั้ง 4 คน ถูกควบคุมตัวไปคุมขังที่เรือนจำจังหวัดสระบุรี สำหรับคดีนี้เกิดขึ้นตั้งแต่วันที่ 13 สิงหาคม โดยตำรวจพบศพ น.ส.นิศากร เสียชีวิต โดยมีสายชาร์จโทรศัพท์มือถือผูกคอกับลูกบิดประตูภายในบ้านหลังหนึ่งในพื้นที่ ต.หนองแค อ.หนองแค จ.สระบุรี เมื่อวันที่ 31 สิงหาคม ญาติของผู้เสียชีวิต เข้าร้องเรียนและขอความเป็นธรรม เนื่องจากเห็นว่าการตายดังกล่าวเป็นการตายที่ผิดปกติ และไม่น่าจะใช่การฆ่าตัวตายตามที่ตำรวจระบุไว้ก่อนหน้านี้ ซึ่งภายหลัง พล.ต.อ.ศรีวราห์ รังสิพราหมณกุล รองผู้บัญชาการตำรวจแห่งชาติ ได้สั่งการให้ติดตามเร่งรัดคดีดังกล่าวและนำมาสู่การออกหมายจับ 4 ผู้ต้องหาในวันที่ 4 กันยายนที่ผ่านมา
