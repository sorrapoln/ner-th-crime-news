วันนี้ (20 ม.ค.) เวลา 10.00 น. ที่กระทรวงยุติธรรม (ยธ.) ว่าที่ ร.ต.ธนกฤต จิตรอารีย์รัตน์ เลขานุการรัฐมนตรีว่าการกระทรวงยุติธรรม รับเรื่องร้องทุกข์จากผู้เสียหายกรณีถูก นายอรัญ เจียไพบูลย์ เจ้าของกิจการรับสร้างบ้านน็อกดาวน์ที่ลงประกาศในเฟซบุ๊ก ชื่อ “ซุ้มไพบูลย์” หรือ “บ้านไพบูลย์” มีพฤติการณ์หลอกลวงให้ผู้เสียหายทำสัญญารับสร้างบ้านดังกล่าวแล้วรับเงินมัดจำจากผู้เสียหาย เมื่อผู้เสียหายทวงถามเนื้องานตามงวด กลับโดน นายอรัญ หลอกลวงนำภาพถ่ายบ้านของคนอื่นมาหลอก ซ้ำเมื่อตรวจสอบคุณภาพงาน พบว่า ต่ำกว่ามาตรฐานทั่วไป เมื่อผู้เสียหายแจ้งให้มาแก้ไขกลับโดนบ่ายเบี่ยง กระทั่งไม่สามารถติดต่อนายอรัญได้เลย ผู้เสียหายทั้งหมดจึงมั่นใจว่า นายอรัญ มีเจตนาฉ้อโกงประชาชนแต่แรก และยังพบด้วยว่าขณะนี้มีผู้เสียหายไม่น้อยกว่า 35 คน รวมมูลค่าความเสียหายไม่ต่ำกว่า 10,000,000 บาท โดยพฤติการณ์ของ นายอรัญ จึงไม่ใช่การผิดสัญญาทางแพ่ง แต่มีความผิดฐานนำเข้าข้อมูลอันเป็นเท็จในระบบคอมพิวเตอร์ นอกจากนี้ เมื่อผู้เสียหายไปแจ้งความกลับถูกปฏิเสธโดยให้เหตุผลว่าเป็นเรื่องทางแพ่ง หรือบางส่วนก็รับแจ้งไว้เป็นหลักฐานแต่ไม่ได้ดำเนินการใดๆ จึงมาร้องขอความเป็นธรรมต่อ นายสมศักดิ์ เทพสุทิน รัฐมนตรีว่าการกระทรวงยุติธรรม
