เจ้าหน้าที่ตำรวจ สภ.สำโรงใต้ จ.สมุทรปราการ ใช้ไม้ง่ามบุกเข้าชาร์จตัว ชายคลุ้มคลั่งได้หลังได้รับแจ้งจาก น.ส.วิภา เปี่ยมมูล อายุ 30 ปี สาวส่งหมูกระทะแห่งหนึ่งว่ามีชายคลุ้มคลั่งใช้ขวานเข้ามาจะทำร้ายร่างกาย เหตุเกิดบริเวณลานจอดรถบรรทุกเลียบทางด่วนกาญจนาภิเษก ซอยวัดบางหญ้าแพรก อำเภอพระประแดง ที่เกิดเหตุพบชาวบ้านต่างยืนแอบดูบริเวณลานจอดรถบรรทุกมีชายคนหนึ่งยืนอยู่ ไม่ใส่เสื้อ และใส่กางเกงสามส่วนสีแดง มีเสื้อสีขาวพันที่เอวขอบกางเกง ลักษณะเหมือนคนมึนเมาและมีการคลุ้มคลั่ง ก่อนหน้านี้ชาวบ้านได้บอกว่าชายดังกล่าวมีอาการมึนเมาแล้วคลุ้มคลั่งและมีขวานถืออยู่ในมือ ทำให้ชาวบ้านแตกตื่นตกใจต้องวิ่งหลบหาที่ปลอดภัยแล้วแจ้งเจ้าหน้าที่
