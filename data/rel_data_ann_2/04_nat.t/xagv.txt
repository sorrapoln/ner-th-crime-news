วันนี้ (21 ม.ค.) เวลา 16.00 น. ที่กองบัญชาการตำรวจนครบาล (บช.น.) พล.ต.ต.จิรสันต์ แก้วแสงเอก รอง ผบช.น.ในฐานะโฆษก บช.น.กล่าวว่า ในวันนี้มีการนัดหมายชุมนุมทางการเมือง 4 กลุ่ม ได้แก่ 1. ขบวนการประชาชนเพื่อสังคมที่เป็นธรรม (P-Move), เครือข่ายสลัม 4 ภาค ปักหลักค้างคืนตั้งแต่เมื่อวานนี้ (20 ม.ค.) ที่องค์การสหประชาชาติ (ยูเอ็น) 2. กลุ่มศิลปินเพลงเพื่อราษฎร เวลา 16.00 น. ที่หน้าเรือนจำพิเศษกรุงเทพ 3. กลุ่มพลเมืองโต้กลับ เวลา 17.30 น. ที่หน้าศาลฎีกา 4. กลุ่มทะลุแก๊ส เวลา 17.30 น. ที่แยกสามเหลี่ยมดินแดง บช.น.ย้ำว่า แม้กรุงเทพฯประกาศเป็นพื้นที่นำร่องด้านการท่องเที่ยว (สีฟ้า) การชุมนุม หรือรวมตัวทำกิจกรรมที่เสี่ยงต่อการแพร่โรคเข้าข่ายความผิด พ.ร.ก.ฉุกเฉินฯ, พ.ร.บ.โรคติดต่อ พล.ต.ท.สําราญ นวลมา ผบช.น.ได้จัดเตรียมกำลังพลและยุทโธปกรณ์ เพื่อรักษาความสงบเรียบร้อย โดยเน้นย้ำปฏิบัติภายใต้กรอบของกฏหมาย เส้นทางที่อาจได้ผลกระทบและควรหลีกเลี่ยง ได้แก่ ถนนงามวงศ์วาน, ลงโทลล์เวย์งามวงศ์วาน, สะพานข้ามแยกบางเขน, สะพานข้ามแยกพงษ์เพชร, ถนนอโศก-ดินแดง, ถนนวิภาวดีรังสิต, ซอยพหลโยธิน 2, ทางลงด่วนดินแดง, อุโมงค์ดินแดง
