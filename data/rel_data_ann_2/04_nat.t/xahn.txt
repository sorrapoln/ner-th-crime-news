จากกรณี นายรุ่งอรุณ สังข์วงษ์ อายุ 38 ปี อาชีพพนักงานส่งเอกสาร ใช้อาวุธปืนยิง น.ส.มาลินี (ขอสงวนนามสกุล) อายุ 33 ปี หญิงสาวคนสนิท เข้าที่ใบหน้าและแขนขวาอาการสาหัส ถูกส่งตัวส่ง รพ.บางโพ เหตุเกิดภายในแฟลตองค์การสวนสัตว์ แขวงถนนนครไชยศรี เขตดุสิต กทม. จากนั้น นายรุ่งอรุณ ได้ขี่รถจยย.กลับไปยังที่พักที่ซอยงามวงศ์วาน 47 แขวงทุ่งสองห้อง เขตหลักสี่ กทม. ก่อนใช้อาวุธปืนยิงศีรษะตัวเอง 1 นัด ได้รับบาดเจ็บสาหัส ถูกนำตัวส่ง รพ.มงกุฎวัฒนะ ส่วนสาเหตุเบื้องต้นคาดว่าฝ่ายชายเกิดความโกรธแค้น เนื่องจากหญิงสาวผู้บาดเจ็บพยายามตีตัวออกห่าง เหตุเกิดเมื่อช่วงเย็นที่ผ่านมา ตามที่มีการนำเสนอข่าวไปแล้วนั้น ความคืบหน้าล่าสุดเวลา 23.30 น. วันที่ 23 ม.ค.65 ผู้สื่อข่าวรายงานว่า​ หลังจาก นายรุ่งอรุณ ถูกนำตัวส่งรักษาที่ รพ.มงกุฎวัฒนะ แพทย์ได้ให้การรักษาอย่างเต็มที่ แต่ก็ไม่สามารถยื้อชีวิตไว้ได้ก่อนเสียชีวิตในที่สุด เนื่องจากอาการสาหัส เบื้องต้นพนักงานสอบสวน สน.ทุ่งสองห้อง จึงนำร่างของผู้เสียชีวิตมาที่ สน.ทุ่งสองห้อง พร้อมประสานกองพิสูจน์หลักฐาน (พฐ.) ตรวจเขม่าดินปืน เพื่อประกอบสำนวนคดี จากนั้นจะนำร่างส่งชันสูตรอย่างละเอียดที่ รพ.ภูมิพลฯ ก่อนให้ญาตินำไปประกอบพิธีตามหลักศาสนาต่อไป
