ร.ต.ท.ชานนท์ สมฤทธิ์ รอง สว.(สอบสวน) สภ.เมืองพิษณุโลก รับแจ้งเกิดอุบัติเหตุรถจักรยานยนต์ล้ม มีผู้ได้รับบาดเจ็บจากการถูกอาวุธปืนลั่นใส่ บริเวณริมถนนสีหราชเดโชชัย ใกล้เคียงแยกต้นหว้า จึงประสานเจ้าหน้าที่กู้ภัยมิตรภาพมงคลธรรม เข้าตรวจสอบที่เกิดเหตุ ในที่เกิดเหตุบริเวณทางเลี้ยวเข้าซอยทางลัดตัดเข้า ต.วัดจันทร์ พบรถจักรยานยนต์ยี่ห้อฮอนด้า รุ่นโนวา สีดำ สภาพเก่า หมายเลขทะเบียน กขท-496 พล. ล้มอยู่มีผู้ได้รับบาดเจ็บเป็นหญิง 1 ราย จากการถูกอาวุธปืนลั่นใส่บริเวณหน้าท้องอาการสาหัส ทราบชื่อผู้ได้รับบาดเจ็บในเวลาต่อมา คือนางสาวรัตติยา เฟื่องปรางค์ อายุ 40 ปี เจ้าหน้าที่กู้ภัยเร่งทำการ CPR เพื่อยื้อชีวิต ก่อนนำตัวส่งรักษาตัวที่โรงพยาบาลค่ายสมเด็จพระนเรศวรมหาราช จากการสอบถามนายลพ เฟื่องปรางค์ อายุ 49 ปี พ่อของผู้ได้รับบาดเจ็บ ให้การด้วยอาการตกใจ และพยายามถามถึงอาการลูกตลอด พร้อมเล่าให้ฟังด้วยเสียงตกใจว่า ก่อนเกิดเหตุตนพร้อมลูกสาวได้ขับรถคันดังกล่าวไปรับยาโรคประจำตัวของตนเองที่อนามัย โดยตนเป็นผู้ขับรถ ลูกสาวซ้อนท้าย โดยตนได้พกอาวุธปืนลูกซองไทยประดิษฐ์ ใส่ย่ามสะพายมาด้วย ระหว่างที่รับยาเสร็จแล้วกำลังขับรถกลับบ้าน ช่วงที่กำลังเลี้ยวเข้าซอยรถเกิดเสียหลักล้ม เลยทำให้ปืนที่สะพายในย่าม กระแทกเลยทำให้เกิดปืนลั่นใส่บริเวณท้องลูกจนได้รับบาดเจ็บ
