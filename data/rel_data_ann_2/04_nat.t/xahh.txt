เมื่อเวลา 02.00 น. วันที่ 16 พ.ย.64 พ.ต.อ.สมศักดิ์ มงคลคุณากร ผกก.สน.คลองตัน นำกำลังฝ่ายสืบสวนจับกุมตัว นายฐิติวุฒิ หรือ ไอซ์ คงสุวรรณ์ อายุ 32 ปี ตามหมายจับศาลอาญาพระโขนง ที่ 593/2564 ลงวันที่ 14 พ.ย.2564 ข้อหา "ชิงทรัพย์โดยมีอาวุธและใช้ยายพาหนะเพื่อสะดวกแก่การกระทำความผิดฯ" พร้อมของกลางสร้อยคอทองคำหนัก 5 บาท 1 เส้น ปืนของเล่น 1 กระบอก รถจักรยานยนต์ที่ใช้ก่อเหตุ 1 คัน และหมวกนิรภัยสีดำ 1 ใบ โดยจับกุมตัวได้ที่ห้องเช่าแห่งหนึ่ง ภายในซอยพัฒนาการ 51 สืบเนื่องจากเมื่อช่วงเที่ยงวันที่ 13 พ.ย.ที่ผ่านมา เกิดเหตุคนร้ายบุกเดี่ยวใช้อาวุธปืนจี้ชิงทรัพย์ร้านทองกรุงเทพเยาวราช กลางซอยพัฒนาการ 20 แยก 1/3 ท้องที่ สน.คลองตัน โดยคนร้ายได้ทรัพย์สินเป็นสร้อยคอทองคำหนัก 5 บาท จำนวน 2 เส้น ก่อนขับขี่รถจักรยานยนต์หลบหนีไป จากแนวทางการสืบสวนทราบว่าผู้ก่อเหตุคือ นายฐิติวุฒิ เช่าห้องอยู่กับครอบครัว ภายในซอยดังกล่าว จึงรวบรวมพยานหลักฐานดำเนินการออกหมายจับ และติดตามไปจับกุมตัวไว้ได้สำเร็จ
