วันที่ 19 ต.ค.64 ที่ผ่านมา ที่โรงพยาบาลสนามมหาวิทยาลัยราชภัฏสุราษฎร์ธานี นายวิชวุทย์ จินโต ผู้ว่าราชการจังหวัดสุราษฎร์ธานี พร้อมด้วยนายสุเชาว์ ทูมูสิก ป้องกันจังหวัด นำกำลังเจ้าหน้าที่ อส. ตำรวจ สภ.ขุนทะเล และเจ้าหน้าที่ฝ่ายอาคาร ตรวจสอบเหตุวัยรุ่นที่เข้าพักรักษาตัวจากโควิด-19 ก่อเหตุทะเลาะวิวาททำร้ายร่างกายกันจนมีผู้รับบาดเจ็บ ตรวจสอบทราบว่าผู้ก่อเหตุคือนายกฤษฎา ไชยสุริยา อายุ 29 ปี ชาว อ.บ้านนาสาร จ.สุราษฎร์ธานี ก่อเหตุด้วยการใช้กรรไกรแทงนายฤกษ์ดี อายุ 18 ปี เข้าบริเวณหลัง 1 แผล ได้รับบาดเจ็บเล็กน้อย เจ้าหน้าที่ให้การปฐมพยาบาลเบื้องตัน และส่งรักษาต่อที่โรงพยาบาลสุราษฎร์ธานี ส่วนผู้ก่อเหตุถูกเจ้าหน้าที่ตำรวจควบคุมตัวแยกไปรักษาโควิด-19 ที่อื่นก่อนเมื่อหายจะดำเนินคดีตามกฎหมายต่อไป จากการสอบถามทราบว่าสาเหตุเกิดจากการเขม่นกัน โดยผู้ว่าราชการจังหวัดสุราษฎร์ธานี ได้เน้นย้ำให้และกำชับเจ้าหน้าที่เพิ่มความเข้มข้นในการรักษาความปลอดภัยโรงพยาบาลสนาม เพื่อป้องกันไม่ให้เกิดเหตุซ้ำขึ้นอีก
