จากกรณี น.ส.จิรารัตน์ ทรงพูล หรือ "น้องเจน" อายุ 25 ปี เป็นชาวอำเภอพร้าว จังหวัดเชียงใหม่ โดยได้มาพักอาศัยอยู่ในหอพักแห่งหนึ่ง ในพื้นที่ ตำบลป่าแดด อำเภอเมือง จังหวัดเชียงใหม่ และได้หายตัวไปจากหอพักตั้งแต่เวลา 02.00 น. ของวันที่ 2 ต.ค.64 โดยทางญาติไม่สามารถติดต่อได้ จึงได้สอบถามกับทางเพื่อนของน้องเจนที่อยู่หอเดียวกัน กระทั่งทราบว่าได้ออกไปจากหอพักโดยไปกับรถเก๋งยี่ห้อฮอนด้า สีขาว ไม่ทราบทะเบียน ทำให้ญาติเข้าแจ้งความลงบันทึกประจำวันกับเจ้าหน้าที่ตำรวจ สภ.แม่ปิง อ.เมือง จ.เชียงใหม่ ว่าน้องเจนได้หายตัวไป ล่าสุด (26 .ต.ค.64) ทางเจ้าหน้าที่ตำรวจได้ติดต่อให้ญาติของ น.ส.จิรารัตน์ หรือ "น้องเจน" ให้เดินทางมาที่ แผนกนิติเวช โรงพยาบาลมหาราชนครเชียงใหม่ เพื่อตรวจดูศพผู้เสียชีวิตเพศหญิง ที่เสียชีวิตจากอุบัติเหตุรถจักรยานยนต์ล้ม แต่ในตัวผู้เสียชีวิตไม่พบหลักฐานระบุตัวตน เมื่อทางญาติมาถึงที่แผนกนิติเวช โรงพยาบาลมหาราชนครเชียงใหม่ ได้ตรวจสอบศพ พร้อมกับยืนยันกับเจ้าหน้าที่ตำรวจว่า ศพดังกล่าวคือ น.ส.จิรารัตน์ หรือ "น้องเจน"
