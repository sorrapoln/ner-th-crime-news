วันนี้ (27 ก.ย.) มีรายงานข่าวแจ้งว่าเมื่อเวลาประมาณ 06.30 น. ที่ผ่านมา พล.ต.ต.อำนาจ ไตรพจน์ ผบก.รฟ. พร้อมชุดสืบสวน บก.รฟ. นำหมายค้นเข้าตรวจค้นอพาร์ตเมนต์แห่งหนึ่ง เขตดินแดง กรุงเทพฯ โดยจับชายหญิงรวม 2 คน ภายในห้องพักตามหมายจับของศาลอาญา เพื่อนำตัวสอบสวน นอกจากนี้ ชุดสืบสวนแบ่งกำลังติดตามจับผู้ต้องหาตามหมายจับอีก 5 คน ตามสถานที่ต่างๆ รายงานข่าวแจ้งว่า ผู้ต้องหาทั้งสองคนเป็นหัวโจกในการทุจริตการลงทะเบียนฉีดวัคซีนโควิด-19 จากบริการ walk-in ช่วงเดือน ก.ค. ที่ผ่านมา โดยศูนย์ฉีดวัคซีนกลางบางซื่อพบความผิดปกติว่าน่าจะมีการทุจริตการลงทะเบียน จนกระทั่งใช้วิธีขุดบ่อล่อปลาให้ผู้ที่ซื้อคิวโดยทุจริตเหล่านี้เดินทางมารับบริการที่ศูนย์ฯ เมื่อตรวจสอบแล้วว่าเริ่มมีการลงทะเบียนไปประมาณ 600 คน จากจำนวน 2,000 กว่าคน ทางศูนย์ฯ จึงแจ้งยกเลิกคิวการฉีดของทั้งสองพันกว่าคนนั้นทั้งหมด เพื่อบีบให้คนเหล่านี้แสดงตัวขอความช่วยเหลือร้องเรียนกับเจ้าหน้าที่ จนกระทั่งทราบข้อเท็จจริงแล้วมอบหมายให้นิติกรแจ้งความกับตำรวจ สน.นพวง
