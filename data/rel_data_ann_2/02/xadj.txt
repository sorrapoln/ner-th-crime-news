วันนี้ (22 ม.ค.) เมื่อเวลา 13.30 น. ที่ สน.โชคชัย บิดาของ น.ส.บี นามสมมติ อายุ 23 ปี เข้าแจ้งความกับพนักงานสอบสวน สน.โชคชัย ให้ดำเนินคดีกับโรงพยาบาลและฮอสพิเทล หลังมีกลุ่มชายฉกรรจ์ 4 คน อุ้มลักพาตัวบุตรสาวไปจากฮอสพิเทลของโรงพยาบาลเอกชนแห่งหนึ่ง ย่านโชคชัย 4 รวมถึงให้ตรวจสอบพฤติกรรมชายกลุ่มดังกล่าวว่าเข้าข่ายความผิดหรือไม่ บิดา เปิดเผยว่า หนึ่งในกลุ่มชายฉกรรจ์เคยมาตามจีบบุตรสาว แต่เพราะชายคนดังกล่าวมีพฤติกรรมรุนแรง เวลาไม่พอใจชอบล็อกคอและฉุดกระชากบุตรสาว ทำให้ตนเองบอกให้บุตรสาวเลิกคบ ต่อมาบุตรสาวติดโควิด-19 และถูกส่งเข้ารับการรักษาที่ฮอสพิเทล แต่หลังจากรับการรักษาได้เพียง 5 วัน ก็มีกลุ่มชายฉกรรจ์อ้างตัวเป็นตำรวจ และแสดงเอกสารที่อ้างว่าเป็นหมายจับคดีลักทรัพย์เงินสดจำนวน 1 ล้านบาท ของ สน.ประเวศ แสดงให้กับพยาบาลของฮอสพิเทลดู และให้พยาบาลไปเปิดห้องบุตรสาวตอนตี 4 ทันทีที่เปิดห้อง ชายฉกรรจ์ดังกล่าวก็เข้าล็อกตัว และลากบุตรสาวออกไปจากฮอสพิเทล พาไปกักขังที่คอนโดมิเนียมในซอยรามคำแหง 24 โดยบุตรสาวได้ไลน์มาขอให้ตนเองพาตำรวจไปช่วยเหลือออกจากคอนโดมิเนียมดังกล่าว หลังช่วยเหลือออกมาพบว่า บุตรสาวมีรอยฟกช้ำที่แขนจากการถูกกระชาก และทางผู้ก่อเหตุอ้างว่าทำไปเพราะชอบบุตรสาวมาก
