เมื่อเวลา 02.00 น. ที่ผ่านมา ตำรวจ สน.พหลโยธิน รับแจ้งอุบัติเหตุรถเก๋ง ชนเสาไฟฟ้าแรงสูง บริเวณประตูรั้วของสถานีไฟฟ้าย่อย จันทรเกษม ตรงข้ามศาลอาญา รัชดา ตรวจสอบจุดเกิดเหตุพบว่าเสาไฟฟ้าแรงสูง ที่มีหม้อแปลงขนาดใหญ่ หักตั้งแต่ช่วงกลางต้น และบริเวณโคนต้นหลุดออกมาจากฐาน รวมถึงแผงเหล็กกั้นก็ได้รับความเสียหายจากแรงปะทะ ห่างไปประมาณ 30 เมตร บริเวณเกาะกลางถนน พบรถเก๋งสีดำ ทะเบียน 2 กง 7786 กรุงเทพ พังเสียหายทั้งคัน ชิ้นส่วนแตกกระจายเต็มพื้นถนน ภายในรถพบเข็มวัดรอบเครื่องค้างอยู่ที่ 5,000 รอบ ส่วนเข็มความเร็วทะลุ 220 กิโลเมตรต่อชั่วโมง ถุงลมนิรภัยทำงานทั้งฝั่งคนขับ และข้างที่นั่งคนขับ ต่อมาทราบชื่อผู้เสียชีวิต คือ นายอรรณพ พูนศรีพัฒนา หรือ ดีเจก๊อง อายุ 33 ปี ภายในรถพบบัตรสภาสถาปนิกที่ตกอยู่ เจ้าหน้าที่สันนิษฐานเบื้องต้นว่าผู้ขับขี่ขับรถมาด้วยความเร็วสูง แล้วเกิดเสียหลักพุ่งชนเข้ากับเสาไฟฟ้า แรงกระแทกทำให้ร่างกระเด็นไปอยู่เบาะหลัง เนื่องจากไม่คาดเข็มขัดนิรภัย
