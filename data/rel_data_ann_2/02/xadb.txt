ตำรวจจับผู้ก่อเหตุฆาตกรรมชายชาวแอฟริกาใต้ที่ จ.สงขลา เมื่อเดือนสิงหาคม 2558 ได้แล้ว ซึ่งหนึ่งในนั้นคือภรรยาของผู้เสียชีวิต โดยยอมรับว่าจ้างมือปืนมายิงสามีตัวเอง เพราะโกรธที่ถูกทำร้ายร่างกายและยังล่วงละเมิดลูกสาวตัวเองด้วย นายภราดร พวงมาลา และนางอทิตยา เชยการ พร้อมด้วยน้องชาย ถูกตำรวจควบคุมตัวดำเนินคดี หลังสืบสวนพบว่าทั้ง 3 คน ร่วมก่อเหตุใช้ปืนยิงนายรูด๊อป ไรอั้น เดอะเล้ง สัญชาติอัฟริกาใต้ เสียชีวิตที่บ้านพัก ต.นาหม่อม อ.นาหม่อม จ.สงขลา เมื่อวันที่ 19 ส.ค.2558 ตำรวจเปิดเผยว่า จากการสอบสวนนางอทิตยา ภรรยานายรูด๊อบ ผู้เสียชีวิต รับสารภาพว่าร่วมมือกับน้องชายว่าจ้างนายภราดร พวงมาลา ซึ่งเป็นมือปืนรับจ้างและเพื่อนอีก 1 คน ซึ่งขณะนี้ยังหลบหนี เป็นเงิน 2 แสนบาท เพื่อให้ยิงสามีตัวเองเพราะไม่พอใจที่สามีชอบดื่มสุราและถูกทำร้ายร่างกายบ่อยครั้ง แต่สิ่งทำให้โกรธแค้นมากที่สุดคือสามีได้ล่วงละเมิดทางเพศลูกสาววัย 10 ขวบ จึงทำให้ต้องจ้างมือปืนยิงสามี
