พล.ต.อ.ดำรงศักดิ์ เปิดเผยว่า สืบเนื่องจากเมื่อวันที่ 27 ก.ย.64 เกิดเหตุชายสัญชาติอเมริกัน ทำร้ายร่างกายและข่มขืนพนักงานร้านนวดแผนไทย เหตุเกิดที่ร้านนวด ย่าน ถ.รอบเมือง เขตเทศบาลนครขอนแก่น จากนั้นคนร้ายได้หลบหนีไป ระหว่างหลบหนีได้ไปก่อเหตุกระทำอนาจารกับเด็กสาว อายุ 13 ปี อีกรายในพื้นที่ อ.บ้านไผ่ จ.ขอนแก่น จนป็นข่าวที่ประชาชนให้ความสนใจเป็นอย่างมาก จากการตรวจสอบหลักฐานกล้องวงจรปิด เชื่อมโยงข้อมูลในระบบสารสนเทศของงานตรวจคนเข้าเมือง ทราบว่าผู้ต้องสงสัยคือ นายโรเบิร์ต (สงวนนามสกุล) อายุ 37 ปี สัญชาติอเมริกัน จากข้อมูลการแจ้งที่พักของชาวต่างชาติ และการรายงานตัวทุก 90 วัน ทำให้ทราบว่านายโรเบิร์ต พักอาศัยอยู่ที่โรงแรมแห่งหนึ่ง ย่านซอยนานา ถ.สุขุมวิท กทม. จึงได้ขออนุมัติหมายศาลจังหวัดขอนแก่น ตามหมายจับที่ จ.160/2564 ลง 1 ต.ค.64 เข้าทำการจับกุมตัวผู้ต้องหาได้ตามที่อยู่ข้างต้น
