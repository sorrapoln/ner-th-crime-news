วันที่ 23 ม.ค.2565 ร.ต.ท.เอกอมร สีสัน รองสารวัตร(สอบสวน) สภ.คูคต เปิดเผยว่า เมื่อช่วงค่ำของวันที่ 22 ม.ค.ที่ผ่านมา ได้รับแจ้งเหตุมีคนยิงกันเสียชีวิต ภายในหมู่บ้านแห่งหนึ่ง ต.ลาดสวาย อ.ลำลูกกา จ.ปทุมธานี หลังรับแจ้งรุดไปตรวจสอบพร้อม พ.ต.อ.มนัสเวท ทองอิ่ม ผกก.สภ.คูคต, พ.ต.ท.จิรพัฒน์ ศรีเดช รอง ผกก.(ป.) สภ.คูคต, พ.ต.ท.รุ่งเรืองบุญ อ้อนนิ่มอภิกุล สวป.สภ.คูคต, เจ้าหน้าที่ตำรวจสืบสวน สภ.คูคต, แพทย์เวรโรงพยาบาลภูมิพลอดุลยเดช เจ้าหน้าที่ตำรวจพิสูจน์หลักฐาน 1 ปทุมธานี และเจ้าหน้าที่อาสามูลนิธิป่อเต๊กตึ๊ง ที่เกิดเหตู่อยู่บริเวณกลางพบศพ นายธานินทร์ (ขอสงวนนามสกุล) อายุ 49 ปี เป็นสารวัตรกำนันตำบลบึงยี่โถ สภาพมีบาดแผลถูกยิงด้วยกระสุนปืนไม่ทราบขนาดเข้าที่บริเวณหน้าอก 2 แผล แขนซ้าย 1 แผล นอนหงายจมกองเลือด ใกล้กันพบศพ นายวรพงษ์ (ขอสงวนนามสกุล) อายุ 46 ปี สภาพมีบาดแผลถูกยิงด้วยกระสุนไม่ทราบขนาดเข้ากลางศีรษะ กกหูซ้าย แขวนขวา รวม 3 นัด นอกจากนี้ ยังพบปลอกกระสุนปืน ขนาด 380 ตกเกลื่อนพื้นถนน 5 ปลอก และหัวกระสุนอีก 1 หัว ส่วนผู้ก่อเหตุอยู่ภายในบ้านหลังหนึ่งซึ่งอยู่ตรงข้ามกับบ้านพักของผู้ตาย และมีอาการคล้ายคนเมาถือปืนพูดเอะอะอยู่ ตำรวจจึงพูดเกลี้ยกล่อมก่อนยอมมอบตัว ทราบชื่อคือ นายวรินทร (ขอสงวนนามสกุล) อายุ 31 ปี ตรวจสอบยังพบบริเวณหน้าบ้านมีรอยเท้าย่ำเปื้อนเลือดเต็มไปหมด และผู้ต้องหาถูกกระสุนปืนเข้าขาขวา 1 นัด จากการทำปืนลั่นใส่ตัวเอง จึงคุมตัวไปสอบสวนที่ สภ.คูคต พร้อมยึดของกลางอาวุธปืน ขนาด .38 และกระสุนปืนจำนวนหลายสิบนัดไว้เป็นหลักฐาน จากการสอบสอบ นางพิชะญาดา (ขอสงวนนามสกุล) อายุ 38 ปี ภรรยาของนายธานินทร์ ให้การว่า ก่อนเกิดเหตุนายธานินทร์กับนายวรพงษ์นั่งดื่มเหล้ากันอยู่ที่บ้านตั้งแต่บ่ายและกำลังจะเดินแยกย้ายกันกลับบ้านแล้ว โดยทางแฟนจะขับรถเครื่องไปส่ง และเหมือนกับว่านายธานินทร์กับนายวรพงษ์ เคยมีปัญหากับบ้านตรงข้ามมาก่อนหน้านั้นแล้ว
