เวลา 16.30 น. วันที่ 10 ธ.ค.64 ศูนย์วิทยุ สภ.สัตหีบ จ.ชลบุรี รับแจ้งทางโทรศัพท์ขอความช่วยเหลือจากผู้โดยสารรายหนึ่งว่า โชเฟอร์รถตู้โดยสาร สายระยอง-ชลบุรี หมายเลข ม.2(จ) 303-11 ทะเบียน 10-2942 ระยอง มีอาการเมาสุรา เกรงจะได้รับอันตราย ขณะนี้รถวิ่งอยู่บนถนนสุขุมวิท มุ่งหน้าเข้าพัทยา ระหว่างแยกเตาถ่าน-สี่แยกเจ หลังรับแจ้ง ได้วิทยุสั่งการให้ตำรวจจราจรที่อยู่ใกล้เคียง ทำการสกัดจับรถคันดังกล่าว แต่โชเฟอร์ได้พยายามเร่งเครื่องหลบหนี ในสภาพส่ายไปมา พุ่งชนกรวยยางล้มระเนระนาด เป็นที่น่าหวาดเสียว ก่อนถูกสกัดจับกุมตัวไว้ได้ ที่บริเวณสี่แยกเจ ทราบชื่อคนขับคือ นายชาญ เขียวโรจน์ อายุ 57 ปี อยู่ในสภาพเมาสุราอย่างหนัก ลงไปนอนกลิ้งเกลือกอยู่กับพื้น จึงนำตัวมาควบคุมที่สภ.สัตหีบ พร้อมเป่าตรวจวัดระดับแอลกอฮอล์พุ่งสูงถึง 310 มิลลิกรัมเปอร์เซ็นต์ ถูกตั้งข้อหา เมาแล้วขับ ส่วนผู้โดยสารปลอดภัย แต่ยังอยู่ในอาการตกใจ และโชคดีที่ไม่มีใครได้รับอันตราย
