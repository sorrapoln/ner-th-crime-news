เมื่อวันที่ 1 ก.ค. ที่ห้างทองบางกอกโกลด์ส ภายในห้างเทสโก้โลตัส สาขาลำลูกกา คลองสอง จ.ปทุมธานี พล.ต.ท.อำพล บัวรับพร ผบช.ภ.1 พร้อมด้วย พล.ต.ต.สุภธีร์ บุญครอง รอง ผบช.ภ.1 พล.ต.ต.ชยุต มารยาทตร์ ผบก.ภ.จว.ปทุมธานี พ.ต.อ.วิษณุรักษ์ พรหมเมศร์ ผกก.สภ.คูคต ได้ร่วมกันนำตัว นายสมชาย หรือ เอ้ พวงบุญ อายุ 33 ปี ผู้ต้องหาตามหมายจับศาลจังหวัดธัญบุรี ที่ 391/2564 ลงวันที่ 30 มิ.ย.64 มาทำแผนประกอบคำรับสารภาพในข้อหา “ชิงทรัพย์โดยใช้อาวุธมีด ในเวลากลางคืน” หลังจับกุมตัวได้ในพื้นที่ จ.สิงห์บุรี พร้อมของกลางสร้อยคอทองคำหนัก 10 บาท 4 เส้น จากการสอบสวนนายสมชาย ให้การรับสารภาพว่า จำเป็นก่อเหตุเพราะต้องหาเงินไปใช้หนี้พนันบอล สร้อยคอทองคำดังกล่าวได้มาจากการชิงทรัพย์ร้านทองบางกอกโกลด์ส ภายในห้างเทสโก้โลตัส สาขาลำลูกกา คลองสอง จ.ปทุมธานี เมื่อช่วงค่ำวันที่ 29 มิ.ย.ที่ผ่านมา ทั้งหมด 6 เส้น โดย 2 เส้น ได้ไปจำนำไว้ที่ จ.ปทุมธานี 1 เส้น และ จ.สิงห์บุรี 1 เส้น เพื่อเป็นทุนใช้จ่ายหลบหนี
