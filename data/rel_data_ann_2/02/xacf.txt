เมื่อเวลา 13.30 น. วันที่ 24 มิ.ย.ที่ สน.เพชรเกษม ร.ต.อ.ออมสิน สีดามาตย์ รอง สว.(สอบสวน) สน.เพชรเกษม เรียกตัว นายนิธิวัฒน์ สุขนันทฬส อายุ 26 ปี ผู้ขับขี่ รถ จยย.ฮอนด้า รุ่นเอดีวี 150 สีแดงดำ ทะเบียน 2 ขฬ 7579 กรุงเทพมหานคร หลังพบภาพในกล้องวงจรปิดว่า นายนิธิวัฒน์ ขับขี่ รถ จยย.คันดังกล่าว ตามหลัง นายวัชระ หรือตุ้ย ชัยพันธุ์ อายุ 41 ปี มือกีตาร์วง PLAYGROUND ที่ประสบอุบัติเหตุชนท้ายรถกระป๊อเสียชีวิต โดยรถของ นายนิธิวัฒน์ ก็เกี่ยวกับคู่กรณีอีกคันล้มลงด้วย แต่เจ้าตัวกับคู่กรณีต่างยกรถ ออกจากจุดเกิดเหตุไม่หยุดรอให้ปากคำกับเจ้าหน้าที่ตำรวจ นายนิธิวัฒน์ กล่าวว่า วานนี้ ตนขับขี่ รถ จยย.ออกจากบ้านพักโดยพามารดา อายุ 50 ปี ซ้อนท้ายออกมากำลังมุ่งหน้าไปส่ง นางสุรีย์ ขึ้นรถไฟฟ้าที่สถานีบางแคเพื่อทำธุระ เมื่อผ่านไปถึงจุดเกิดเหตุ เห็นผู้ตายพุ่งชนท้ายรถกระป๊อ ในระยะกระชั้นชิด ตนพยายามเบี่ยงรถออกทางขวาแต่เห็นมีรถบรรทุกตามหลังมา จึงไม่กล้าเบี่ยงออกไป กระทั่งเกิดเฉี่ยวชนกับรถ จยย.อีก 1 คัน คือ รถ จยย.ยี่ห้อยามาฮ่า รุ่นฟรีโก สีแดง ทะเบียน 2 ขด 6759 กรุงเทพมหานคร ที่มี นายชิตนันท์ พันธ์ทับ อายุ 39 ปี เป็นผู้ขับขี่จนล้มลง ทั้ง 2 คัน
