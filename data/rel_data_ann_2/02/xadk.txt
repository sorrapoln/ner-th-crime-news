วันที่ 18 ต.ค.64 ผู้สื่อข่าวรายงานว่า เมื่อเวลา 22.30 น.วันที่ 17 ต.ค.ที่ผ่านมา เกิดเหตุมีชายถูกยิงเสียชีวิต ที่ศาลาเอนกประสงค์ วัดวังรีบุญเลิศ หมู่ 7 ต.ต.ดุสิต อ.ถ้ำพรรณรา จ.นครศรีธรรมราช โดยเจ้าหนเาที่ตำรวจ สภ.ถ้ำพรรณรา พร้อมเจ้าหน้าที่ที่เกี่ยวข้อง รุดไปตรวจสอบ ที่ในศาลาเอนกประสงค์ ซึ่งมีการจัดงานบำเพ็ญกุศลศพของชาวบ้านในพื้นที่ พบศพ นายฤทธิพงษ์ ยะโส อายุ 32 ปี ถูกยิงด้วยอาวุธปืนไม่ทราบขนาดเข้าที่สะบักด้ายซ้าย 1 นัด ซึ่งหลังก่อเหตุได้ขี่รถจยย.หลบหนีไปทันที เบื้องต้นทราบแล้วว่าเป็นใคร จากการสอบสวนพยานที่เห็นเหตุการณ์ ทราบว่า ก่อนเกิดเหตุผู้ตายได้ไปร่วมงานศพที่วัดดังกล่าว จนกระทั่งตกดึกผู้ตายได้นั่งคุยกับคนร้าย ซึ่งรู้จักกันที่โต๊ะจัดเลี้ยง ปรากฏว่าทั้งคู่พูดผิดใจกัน ก่อนจะมีปากเสียงกันอย่างรุนแรง ทำให้คนร้ายใช้อาวุธปืนยิงผู้ตาย 1 นัด จนล้มหน้าคว่ำหน้าบนพื้นสิ้นใจตายคาที่ แล้วคนร้ายก็ได้วิ่งไปขี่รถ จยย.หลบหนี ท่ามกลางชาวบ้านที่มาร่วมงานศพหลายสิบคน ด้าน พ.ต.อ.กิตติชัย ไกรนรา ผกก.สภ.ถ้ำพรรณรา ระบุว่า ตอนนี้ยังไม่ทราบสาเหตุที่แน่ชัด แต่เบื้องต้นคาดว่าน่าจะมาจากโกรธแค้นส่วนตัว ซึ่งระหว่างผู้ตายกับคนร้ายอาจจะไม่ถูกกันมาก่อน จึงมีการก่อเหตุยิงกัน อย่างไรก็ตามทราบแล้วว่ามือปืนเป็นใคร โดยให้ชุดสืบสวนออกตรวจสอบเส้นทางหลบหนีจากกล้องวงจรปิดในที่เกิดเหตุ และสอบปากคำพยานแล้ว 4 ปาก และจะเร่งสอบสวนรวบรวมพยานหลักฐานเพื่อออกหมายจับคนร้ายมาดำเนินคดีตามกฏหมายต่อไป
