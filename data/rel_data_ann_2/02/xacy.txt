เมื่อเวลา 09.10 น. วันที่ 26 ก.ย. ร.ต.อ.อนุสรณ์ เขื่อนคำ พนักงานสอบสวน สภ.เมืองอุบลราชธานี ได้รับแจ้งมีเหตุอดีตสามีใช้อาวุธมีดแทงภรรยาเก่าใกล้ศูนย์ผลิตภัณฑ์ทองเหลืองบ้านปะอาว หมู่ 5 ต.ปะอาว อ.เมืองอุบลราชธานี ฝ่ายหญิงได้รับบาดเจ็บ จึงรุดไปที่เกิดเหตุพร้อมชุดสืบสวนและหน่วยกู้ชีพ เข้าตรวจสอบ ที่เกิดเหตุเป็นบ้านพักอาศัยชั้นเดียว ห่างจากศูนย์ผลิตภัณฑ์ทองเหลือง 500 เมตร มีชาวบ้านใกล้เคียงที่ทราบข่าวกว่า 30 คน มายืนดูเหตุการณ์ที่บริเวณจุดเกิดเหตุ ผู้บาดเจ็บทราบชื่อนางสาวณัฐธิดา โพธิ์ศิริ อายุ 30 ปี ถูกแทงด้วยอาวุธมีดแกะสลักที่ด้านหลัง 1 แผล ราวนมซ้าย 1 แผล เจ้าหน้าที่กู้ชีพนำตัวส่งโรงพยาบาลสรรพสิทธิประสงค์อุบลราชธานี ส่วนผู้ก่อเหตุคือนายพิเจน ละบาป อายุ 30 ปี อดีตสามี ของนางสาวณัฐธิดา หลังก่อเหตุวิ่งหลบหนีไปซ่อนตัวในป่าหญ้าตรงข้ามที่เกิดเหตุเพื่อรอมอบตัวกับเจ้าหน้าที่ตำรวจ เมื่อนายพิเจน เห็นเจ้าหน้าที่ตำรวจจึงได้ออกมามอบตัว พร้อมกับทำแผนประกอบคำรับสารภาพว่าเป็นผู้ใช้อาวุธมีดแทงนางสาวณัฐธิดาท นายพิเจนเล่าว่าตนเองพร้อมกับบิดาคือ นายจันธร ระบาท อายุ 50 ปี ได้มาหานางสาวณัฐธิดา อดีตภรรยาที่แยกทางกันไปเพื่อพูดคุยถ้าไม่สามารถอยู่ร่วมกันได้ ก็จะขอแบ่งสมบัติที่หามาด้วยกัน ขณะอยู่กินเป็นสามีภรรยาร่วม 5 ปี แต่นางสาวณัฐธิดาก็เอาแต่ด่าตัวเองว่าติดยา ไม่ช่วยทำมาหากิน จะมีสมบัติอะไรให้แบ่ง และยังด่าไปถึงพ่อที่มาด้วย ตนจึงเดินเข้าไปในห้องนอน หวังไปหยิบเอาใบเสร็จค่าซ่อมแซมหลังคาบ้าน ที่มีส่วนช่วยจ่ายเงินด้วย ระหว่างนั้นนางสาวณัฐธิดา ก็ยังตะโกนด่า และห้ามเข้าไปในห้องนอน เพราะเป็นการบุกรุก ทำให้ตนโมโหและเหลือบไปเห็นมีดปลายแหลมใช้แกะสลักผลไม้ยาวประมาณ 1-3 นิ้ว จึงหยิบมาแทงไปที่อดีตเมียจนได้รับบาดเจ็บ
