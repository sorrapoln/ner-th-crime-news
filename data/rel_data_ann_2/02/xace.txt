วันนี้ (14 มี.ค.2562) ผู้สื่อข่าวรายงานว่า พล.ต.ต.สุรศักดิ์ สุขแสวง ผู้บังคับการตำรวจภูธร จ.ประจวบคีรีขันธ์ พร้อมด้วย พ.ต.อ.ชัยกร ศรีหล้าเดโช ผู้กำกับการ สถานีตำรวจภูธรบ้านหนองพลับ อ.หัวหิน ร่วมสอบปากคำ นายประมุข โคสินธิ์ อายุ 38 ปี ลูกจ้างโรงน้ำแข็งอีกครั้ง เมื่อช่วงเช้าที่ผ่านมา หลังตกเป็นผู้ต้องหายิง ด.ช.เฉลิมชัย โจปะถา อายุ 9 ปี เสียชีวิต ก่อนขุดหลุมฝังศพบริเวณป่าเชิงเชา ต.บึงนคร อ.หัวหิน และเข้ามอบตัวที่สถานีตำรวจบ้านหนองพลับ เมื่อคืนที่ผ่านมา พร้อมของกลาง ปืนยาวติดลำกล้อง และจอบที่ใช้ขุดหลุม นายประมุข รับสารภาพว่า นำปืนยาวออกไปล่าสัตว์เพื่อนำมาทำอาหาร ระหว่างทางเห็นต้นไม้เคลื่อนไหว จึงคิดว่าเป็นนก จึงตัดสินใจยิงไป 1 นัด แต่เมื่อเดินไปดูกลับเป็นเด็กในชุดนักเรียน ถูกยิงอาการสาหัส ก่อนเสียชีวิตในเวลาต่อมา ทำให้ตัวเองกลัวความผิด จึงตัดสินใจฝังศพอำพราง แต่สุดท้ายถูกตำรวจกดดันอย่างหนัก จึงตัดสินใจให้ญาติพาเข้ามอบตัว เมื่อคืนที่ผ่านมา เบื้องต้น เจ้าหน้าที่ตั้งข้อหานายประมุข 5 ข้อหา พร้อมเตรียมนำตัวไปทำแผนประกอบคำรับสารภาพที่จุดเกิดเหตุ ขณะเดียวกัน แพทย์ซึ่งชันสูตรศพ ระบุเบื้องต้นว่า บาดแผลที่เด็กถูกยิงบริเวณเอวซ้าย และกระสุนมาหยุดที่สะบักขวา เป็นจุดที่ไม่ได้ทำให้เสียชีวิตทันที ทำให้ตำรวจอยู่ระหว่างสอบสวนขยายผลว่าเด็กได้เสียชีวิตหลังถูกยิง หรือเป็นการฝังทั้งเป็น
