ชายอายุ 65 ปี อาชีพรับจ้างเย็บผ้า ร้องเรียนกับผู้สื่อข่าวเช้านี้ที่หมอชิต เพื่อขอความเป็นธรรม เนื่องจากถูกชายอายุ 30 ปี ทำร้ายร่างกายจนได้รับบาดเจ็บ แต่เมื่อเข้าไปแจ้งความกับตำรวจ สภ.เมืองระยอง ตำรวจกลับบอกว่า คู่กรณีได้เข้ามาแจ้งความก่อนหน้านี้ ว่าถูกตนเองทำร้ายร่างกาย จึงถือว่าตนเองเป็นผู้กระทำผิด ผู้เสียหาย เล่าว่า เมื่อวันที่ 5 มกราคมที่ผ่านมา ภรรยาของตนเองได้ว่าจ้างหญิงที่รู้จักให้มาช่วยเทปูนรอบบ้านพัก ในตำบลน้ำคอก อำเภอเมือง จังหวัดระยอง เพื่อป้องกันน้ำเข้าบ้าน แต่หญิงคนรู้จักได้พาสามีมาด้วย ก่อนจะเข้ามาช่วยเทปูน จากนั้นเมื่อเสร็จงานฝ่ายสามีของหญิงที่รู้จักก็ได้เรียกเงินค่าแรงงานจำนวน 500 บาท ตนเองจึงบอกว่าทำงานเพียงแค่ 3 ชั่วโมง ทำไมคิด 500 บาท สามีหญิงที่มาช่วยเทปูน ตอบว่าค่าแรง 2 คน ตนเองไม่ได้คิดอะไรจึงให้เงินไป 500 บาท ต่อมาสามีของหญิงคนดังกล่าวก็ขี่รถจักรยานยนต์มาหาที่บ้าน และบอกว่าต้องจ่ายค่างแรงเพิ่มอีก 250 บาท แต่ตนเองไม่ให้จึงมีปากเสียงกัน ก่อนที่สามีของหญิงคนดังกล่าวจะไม่พอใจ เข้ามาทำร้ายตนเองโดยใช้ท่อนเหล็กอะลูมิเนียม ตนเองจึงใช้ท่อนไม้ฟาดไปที่แขนของเพื่อป้องกันตัว ทำให้ได้รับบาดเจ็บกันทั้งคู่
