วันที่ 23 ธ.ค.64 พ.ต.อ.พงษ์สวัส ชัยบาล รอง ผบก.ภ.จว.เชียงราย พ.ต.อ.ปวีณ ทองสมบูรณ์ ผกก.สภ.เกาะช้าง อ.แม่สาย จ.เชียงราย เจ้าหน้าที่พิสูจน์หลักฐาน ภ.จว.เชียงราย ได้เดินทางไปตรวจที่เกิดเหตุที่บ้านเลขที่ 36/1บ้านสันถนนใต้ ม.2 ต.ศรีเมืองชุม อ.แม่สาย จ.เชียงราย หลังจากเมื่อเวลาประมาณ 19.25 น. ร.ต.อ.สินทิช กิจธาธัญ รอง สส.(สอบสวน) สภ.เกาะช้าง อ.แม่สาย จ.เชียงราย ได้รับแจ้งเหตุมีคนถูกยิงเสียชีวิต ที่บ้านเลขที่ 36/1 บ้านสันถนนใต้ ม.2 ต.ศรีเมืองชุม อ.แม่สาย จ.เชียงราย จึงได้รายงานให้ พ.ต.อ.ปวีณ ทองสมบูรณ์ ผกก.สภ.เกาะช้าง พ.ต.ท.ชนาวิน สินธุยะ รอง ผกก.สอบสวน สภ.เกาะช้าง ทราบ พร้อมกับประสาน เจ้าหน้าที่พิสูจน์หลักฐาน แพทย์นิติเวช โรงพยาบาลแม่สาย และเจ้าหน้าที่กู้ภัย ก่อนจะรุดไปตรวจสอบที่เกิดเหตุ เมื่อไปถึงที่เกิดเหตุพบ นางแสง คำมงคล อายุ 57 ปี ภรรยาผู้ตาย อยู่ในอาการตกใจ ใกล้กันพบร่างของ นายสังวุฒิ คำมงคล อายุ 60 ปี สมาคมปิยะมิตรแม่สายร่วมใจ บรรเทาสาธารณภัยและการกุศล นอนเสียชีวิตอยู่มีรอยกระสุนปืนไม่ทราบขนาดเข้าที่กกหูด้านซ้าย 1 นัด จากการสอบถามลูกชายทราบว่า ก่อนเกิดเหตุ ผู้ตายกับภรรยานั่งทานข้าวด้วยกันภายในบ้าน จากนั้นก็ได้ยินเสียงปืนดังขึ้น 1 นัด ก่อนจะได้ยินเสียงนางแสง กรีดร้องดังมาจากในบ้าน จากนั้นจึงได้แจ้งเจ้าหน้าที่ตำรวจให้มาตรวจสอบ โดยจากการตรวจสอบเบื้องต้นคาดว่าคนร้ายจะลอบเข้ามาในเขตบ้านแล้วแอบมาตรงบริเวณหน้าต่างใกล้กับโต๊ะกินข้าวที่ผู้ตายนั่งอยู่ แล้วใช้อาวุธปืนยิงเข้ามาจากหน้าต่าง ก่อนจะอาศัยความมืดหลบหนีไป
