เมื่อเวลา 20.30 น. วันที่ 14 พ.ย.64 วิทยุ 191 สภ.นาดี รับแจ้งเหตุชายเมาสุราก่อความวุ่นวาย เหตุเกิดที่หมู่บ้านทุ่งโพธิ์เมืองทอง ต.ทุ่งโพธิ์ อ.นาดี จ.ปราจีนบุรี ดาบตำรวจเทพประจักร สันศิริ (ดาบเบิ้ม) เจ้าหน้าที่สายตรวจรถยนต์ สภ.นาดี จึงเดินทางไปตรวจสอบ ที่เกิดเหตุพบรถจักรยานยนต์ หมายเลขทะเบียน 1 กณ 7307 ปราจีนบุรี ล้มทับกองกระถางต้นไม้อยู่หน้าบ้าน ภายในบ้านพบ นายกิตตินันต์ เฟื่องขจร อายุ 36 ปี อยู่บ้านเลขที่ 83/28 หมู่ 1 ต.ทุ่งโพธิ์ อ.นาดี จ.ปราจีนบุรี อยู่ในอาการมึนเมา กำลังเอะอะโวยวายและทุบทำลายข้าวของ เจ้าหน้าที่ตำรวจจึงเข้าไประงับเหตุ แต่ถูก นายกิตตินันต์ ชกที่ใบหน้าล้มลงกับพื้น ก่อนตามซ้ำตะเสยปลายคาง และใช้อิฐแดงทุบหน้าจนสลบ จากนั้น นายกิตตินันต์ พยายามจะยกแผ่นปูนทุ่มใส่ตำรวจที่นอนสลบอยู่ แต่ถูกผู้เห็นเหตุการณ์ส่งเสียงดังห้ามปรามไว้ได้ จึงเปลี่ยนใจทุ่มใส่รถตำรวจแทน จากนั้น นายกิตตินันต์ พยายามจะเข้าไปเอาปืนเจ้าหน้าที่ตำรวจ แต่ถูกหญิงสาวคนหนึ่งยื้อแย่งไว้ได้ จนเกิดความโมโหพยายามขับรถตำรวจพุ่งชนตำรวจที่นอนสลบอยู่ หญิงสาวคนดังกล่าวจึงตัดสินใจใช้ปืนยิงรถเพื่อสกัดเอาไว้ แต่กระสุนทะลุเข้าไปถูก นายกิตตินันต์ บริเวณด้านหลังได้รับบาดเจ็บ ก่อนจะลงจากรถเข้าไปเก็บตัวในบ้านปิดประตูเงียบ
