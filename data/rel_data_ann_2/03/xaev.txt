วันนี้ (3 ส.ค.2561) ผู้สื่อข่าวรายงานว่า นายจิรศักดิ์ หรือป๊อปปี้ อุนัยบัน อายุ 34 ปี ลูกน้องคนสนิท นายปัญญา ยิ่งดัง หรือเสี่ยอ้วน อายุ 39 ปี ถูกคุมตัวส่งต่อจาก จ.ภูเก็ต มายัง จ.ชลบุรี เมื่อประมาณเที่ยงคืนที่ผ่านมา หลังเข้ามอบตัวต่อตำรวจใน จ.ภูเก็ต โดยวันนี้ ตำรวจ สภ.นาจอมเทียน จะสอบสวนสรุปสำนวนคดี เพื่อส่งฟ้องต่อศาลจังหวัดพัทยาในคดีร่วมกันฆ่าผู้อื่นโดยไตร่ตรองไว้ก่อน สำหรับนายจิรศักดิ์ เป็นคนขับรถเก๋งโตโยต้า ยารีส ที่เช่ามาจากเมืองพัทยา ทำหน้าที่คอยประกบตามรถผู้ตาย หลังก่อเหตุได้หลบหนีไปกบดานที่ จ.ภูเก็ต ก่อนจะขอเข้ามอบตัวสู้คดี ขณะที่เมื่อวานนี้ ตำรวจจับกุมตัวนายเกียรติศักดิ์ หรือ บอล สุรางแสงมีบุญ อายุ 35 ปี ซึ่งเป็นผู้ขับรถกระบะยี่ห้อโตโยต้า พานายปัญญาหลบหนีไปยังชายแดนด้าน อ.อรัญประเทศ จ.สระแก้ว เพื่อเข้าประเทศกัมพูชา แต่รถเสียหลักตกลงข้างถนน จากการสอบสวนเบื้องต้น นายบอลให้การว่าไม่ได้เป็นผู้ลงมือยิงผู้ตายทั้ง 2 คน เป็นเพียงคนขับรถพาเสี่ยอ้วนหลบหนี แต่รถเสียหลักตกลงข้างทางเสียก่อน จากนั้นโทรศัพท์ให้ญาติมารับเสี่ยอ้วน โดยไม่ทราบว่าเสี่ยอ้วนหลบหนีไปทางใด ส่วนสาเหตุการสังหาร ทราบว่าไม่ใช่มาจากความหึงหวง แต่เกิดจากความแค้นที่ผู้ตายเป็นหนี้สินไปกู้ยืมซื้อบ้านแล้วไม่ผ่อนส่งคืนตามสัญญาที่ จ.สุรินทร์ ด้าน พ.ต.ท.สุรัตน์ คลายทุกข์ สารวัตรใหญ่ สภ.สะเดา อ.บัวเชด จ.สุรินทร์ เปิดเผยว่า ร่วมกับตำรวจภูธรภาค 2 ตรวจสอบที่บ้านเกิดของเสี่ยอ้วนที่บ้านตาปัน หมู่ 2 ต.สำเภาลูน อ.บัวเชด จ.สุรินทร์ โดยพบรถยนต์ฮอนด้า ซีอาร์วี หมายเลขทะเบียน 944 ภูเก็ต ของเสี่ยอ้วน จอดอยู่ภายในบริเวณบ้าน และคุมตัวน้องชายของเสี่ยอ้วนไปสอบปากคำ ขณะที่เจ้าหน้าที่ ตม.กาบเชิง ยืนยันว่าไม่พบผู้ต้องหาใช้เส้นทางจุดผ่านแดนถาวรช่องจอม ผ่านไปยังประเทศกัมพูชา แต่อาจหลบหนีไปทางช่องทางธรรมชาติ โดยได้ยังประสานความร่วมมือกับเจ้าหน้าที่ ตม.โอร์เสม็ด ของกัมพูชา เพื่อให้ช่วยตรวจตราและเฝ้าสังเกตการณ์ผู้ต้องหาคนดังกล่าวด้วย
