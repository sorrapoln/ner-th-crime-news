นครราชสีมา-จากกรณีคลิปภาพกล้องวงจรปิด คนร้ายเป็นชายอายุประมาณ 25-35 ปี ลักษณะผอม รูปร่างตัวเล็ก ได้แอบเข้าไปในห้องเช่าแห่งหนึ่ง ภายในซอยเดชอุดม 20 เขตเทศบาลนครนครราชสีมา พยายามเข้าไปเปิดประตูตามห้องพักต่างๆ ก่อนจะก่อเหตุกระทำอนาจารหญิงสาววัย 22 ปี ซึ่งเป็นหลานสาวเจ้าของห้องเช่า โดยพบว่าชายคนร้ายดังกล่าวได้ก่อเหตุกระทำการในลักษณะแบบนี้มาแล้วหลายครั้ง ก่อนไปก่อคดีลวนลามเด็กหญิงวัย 10 ขวบ ภายในห้องนอน และทำร้ายร่างกายพ่อของเด็กหญิงจนได้รับบาดเจ็บ เมื่อวันที่ 22 พฤศจิกายน เจ้าหน้าที่ตำรวจชุดสืบสวน สภ.เมืองนครราชสีมา สามารถติดตามจับกุมคนร้ายที่ก่อเหตุได้แล้ว คือ นายเดิมเชียงแสน ปล้องสูงเนิน อายุ 40 ปี เป็นชาวอำเภอสีคิ้ว จังหวัดนครราชสีมา โดยจับกุมได้ที่บ้านเช่าหลังหนึ่ง ภายในซอยเดชอุดม 7/2 เขตเทศบาลนครนครราชสีมา ซึ่งผู้ต้องหาไปเช่าพักอาศัยอยู่และเจ้าหน้าที่ได้คุมตัวผู้ต้องหาไปสอบสวนที่ สภ.เมืองนครราชสีมา
