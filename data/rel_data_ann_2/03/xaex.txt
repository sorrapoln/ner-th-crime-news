วันนี้ (21 ม.ค.) ที่กองบัญชาการตำรวจนครบาล (บช.น.) พล.ต.ต.จิรสันต์ แก้วแสงเอก รอง ผบช.น.ในฐานะโฆษก บช.น.กล่าวถึงกรณีปรากฏภาพในโซเชียลตำรวจจราจร ขับรถจักรยานยนต์ปิดแผ่นป้ายทะเบียน ว่า จากการตรวจสอบพบว่าตำรวจในภาพ คือ ด.ต.สุดสาคร บุญล้อม ผบ.หมู่งานจราจร สน.ทุ่งมหาเมฆ จากการสอบถาม ด.ต.สุดสาคร ยืนยันว่า เป็นบุคคลตามภาพถ่ายจริงและขับรถจักรยานยนต์คันดังกล่าว โดยไม่ทราบว่า มีสติกเกอร์ปิดบังแผ่นป้ายทะเบียนอยู่ เป็นสติกเกอร์รณรงค์ปลอดโควิด ปลอดอุบัติเหตุช่วงเทศกาลปีใหม่ 2665 มิได้มีเจตนาปิดบังแผ่นป้ายทะเบียน ขณะนี้ได้มีการแก้ไขให้ถูกต้องแล้ว จากนั้นนำตัว ด.ต.สุดสาคร ไปพบพนักงานสอบสวน สน.ทุ่งมหาเมฆ เพื่อทำการเปรียบเทียบปรับในความผิดฐาน “เปลี่ยนแปลงโดยวิธีใดๆ หรือปิดบังทั้งหมดหรือแต่บางส่วนซึ่งเครื่องหมายที่นายทะเบียนออกให้ประจำรถ” เป็นจำนวนเงิน 500 บาท ทั้งนี้ บช.น.ได้กำชับการปฏิบัติหน้าที่ของตำรวจทุกสายงาน ให้ปฏิบัติตนเป็นตัวอย่างที่ดีให้แก่ประชาชน พร้อมสั่งการหากมีการกระทำความผิดก็ต้องรับโทษตามกฎหมายเช่นเดียวกัน และกำชับให้มีการกวดขันจับกุมรถจักรยานยนต์ที่ฝ่าผืนกฎหมายจราจร โดยมุ่งเน้นให้เกิดความปลอดภัยแก่ผู้ขับรถจักรยานยนต์ และลดอุบัติเหตุทางถนนโดยเคร่งครัดต่อไป
