นายสราวุธ อายุ 30 ปี ถูกตำรวจกองบังคับการตำรวจทางหลวง ตำรวจหน่วยต่าง ๆ และทหาร จับกุมตัวได้ที่ปั๊มน้ำมันแห่งหนึ่ง บริเวณถนนพระราม 2 ตำบลท่าจีน อำเภอเมือง จังหวัดสมุทรสาคร พร้อมของกลางอาวุธปืนเล็กยาวจู่โจม หรือปืน M16 รุ่น A4 จำนวน 1 กระบอก และรถยนต์ที่ใช้ในการก่อเหตุ คดีนี้สืบเนื่องจากเมื่อประมาณ 13.30 น. วันที่ 22 มกราคมที่ผ่านมา ตำรวจ สภ.เมืองลพบุรี ได้รับแจ้งว่ามีคนร้ายเข้าไปลักขโมยอาวุธปืนดังกล่าวจากหน้าคลังอาวุธกองร้อยสนับสนุนการรบของกองพันทหารราบที่ 2 กรมทหารราบที่ 31 รักษาพระองค์ ใช้รถยนต์หลบหนี จึงได้เร่งรวบรวมพยานหลักฐานไปขอศาลออกหมายจับ และเร่งสืบสวนติดตามจับกุมทันที เนื่องจากคนร้ายมีอาวุธสงครามที่อาจเป็นอันตรายแก่ประชาชนทั่วไปได้ กระทั่งได้เบาะแส พบรถยนต์ต้องสงสัยที่ตรงกับคันที่คนร้ายใช้ก่อเหตุจอดอยู่ในปั๊มน้ำมันดังกล่าว เจ้าหน้าที่จึงเฝ้าสังเกตการณ์กระทั่งเห็นคนร้ายที่ขโมยอาวุธปืนเดินลงมาจากรถ จึงแสดงตัวเข้าจับกุม ส่วนอาวุธปืนของกลางพบว่าอยู่บริเวณเบาะที่นั่งด้านหลังคนขับ
