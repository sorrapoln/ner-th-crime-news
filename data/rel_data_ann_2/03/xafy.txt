จากกรณี เหตุฆาตกรรมภายในบ้านเลขที่ 522 หมู่ 6 ต.หนองกรด อ.เมือง จ.นครสวรรค์ โดยคนร้าย คือ นายชโนชัย วงแสน หรือ “โน” เจ้าของธุรกิจน้ำดื่ม ใช้ของมีคมฆ่า น.ส.รัฐคณิศร จารุภัทรกิตติโชติ อายุ 56 ปี สาวทอม เจ้าของธุรกิจโครงข่ายอินเทอร์เน็ต เสียชีวิตในบ้านพัก ขณะที่ นายรุจิภาส โชติธรรม อายุ 22 ปี เป็นลูกชายของแฟนสาวของ น.ส.รัฐคณิศร ก็ถูกทำร้ายบาดเจ็บสาหัส เหตุเกิดเมื่อวันที่ 9 พฤศจิกายน 2564 ที่ผ่านมา ตามที่เสนอข่าวไปแล้วนั้น ความคืบหน้าล่าสุด มีรายงานว่า เมื่อช่วงเช้าตรู่วันนี้ (11 พฤศจิกายน 2564) นายโน ผู้ต้องหาได้มีการโทรศัพท์ติดต่อมาทางนายอำนวย วงแสง ผู้เป็นบิดา ว่าจะขอเดินทางเข้ามอบตัว จึงได้มีการประสานนายมนัส อ่ำจุ้ย ผู้ใหญ่บ้านหมู่ 6 ต.หนองกรด อ.เมือง จ.นครสวรรค์ ให้ไปรับและพาเข้ามอบตัวกับตำรวจ สภ.เมืองนครสวรรค์ โดยในเบื้องต้น ทราบว่า หลังก่อเหตุนายโนยังคงขี่รถหลบหนีวนเวียนอยู่ในพื้นที่ใกล้เคียง และไปหลบซ่อนตัวอยู่ในป่าในพื้นที่ ต.หนองกระโดน อ.เมืองนครสวรรค์ โดยขณะนี้ได้ถูกเจ้าหน้าที่ชุดสืบสวนนำตัวไปสอบปากคำ นอกจากนี้ยังพบว่า คนร้ายมีร่องรอยบาดแผลได้รับบาดเจ็บที่ศีรษะทั้ง 2 ข้าง จากการต่อสู้กับคนเจ็บ ส่วนของกลางที่ยึดมาได้ เป็นสร้อยคอทองคำ พร้อมพระเลี่ยมทอง ทั้งของคนตายและของคนเจ็บ น้ำหนัก 2 บาท จำนวน 2 เส้น
