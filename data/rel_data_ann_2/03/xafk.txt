เมื่อเวลา 20.00 น. วันที่ 14 พ.ย. 64 พ.ต.ท.ศิลปชัย พลอยมี สว.สอบสวน สน.ธรรมศาลา รับแจ้งมีผู้ถูกยิงเสียชีวิตภายในซอยศาลาธรรมสพน์ 13 แยก 2 (ซอยผู้กองอาลักษณ์) แขวงศาลาธรรมสพน์ เขตทวีวัฒนา กรุงเทพฯ จึงเดินทางไปตรวจสอบพร้อม พ.ต.อ.ชาญฤทธิ์ ทรัพย์สมบัติ ผกก.สน.ธรรมศาลา เจ้าหน้าที่ฝ่ายสืบสวน, แพทย์นิติเวช รพ.ศิริราช เจ้าหน้าที่กองพิสูจน์หลักฐาน และ เจ้าหน้าที่มูลนิธิป่อเต็กตึ๊ง ที่เกิดเหตุเป็นแคมป์คนงานไม่มีเลขที่ สูง 2 ชั้น ชั้นล่างด้านในบริเวณทางเดินพบศพนายสม้อย นาชัยเงิน อายุ 50 ปี ชาว จ.กาฬสินธุ์ ช่างไม้ของบริษัท ประดิษธนานุรักษ์ จำกัด นอนหงายจมกองเลือด ในชุดเสื้อยืดแขนสั้นและกางเกงขาสั้นสีเทา มีบาดแผลถูกยิงด้วยอาวุธปืนไม่ทราบขนาด จำนวน 2 นัด ใกล้กันพบจาน ชาม เศษหมูกระจายเกลื่อน จากการสอบสวน นางนวินดา นาชัยพลอย อายุ 39 ปี เพื่อนคนงาน ให้การว่า ผู้ก่อเหตุคือ นายธนวัฒน์ หรือปิ๊ก แจ้งพูล อายุ 34 ปี ซึ่งมีบ้านอยู่ฝั่งตรงข้ามกับแคมป์คนงาน และเป็นเจ้าของที่ดินเดิมในที่เกิดเหตุ แต่ได้ขายต่อให้เจ้าของใหม่ไปแล้ว และให้เช่าต่อทำเป็นแคมป์คนงาน นายธนวัฒน์มีนิสัยเกเร ขี้เมา มักพาเพื่อนมานั่งดื่มเหล้าที่หน้าบ้านบ่อยครั้ง เมื่อเมามักจะยิงพลุเข้ามาในแคมป์ ยิงปืนขึ้นฟ้า และยังชอบหาเรื่องและทำร้ายร่างกายคนงานในแคมป์อยู่เป็นประจำ ซึ่งคนงานก็ไปแจ้งความที่ สน.ธรรมศาลามาแล้ว ตำรวจมาสอบสวนแล้วเรื่องก็เงียบไป ทำให้นายธนวัฒน์ได้ใจก่อเหตุอยู่เป็นประจำ และวันนี้ก่อนเกิดเหตุ คนร้ายได้ขับรถกระบะ ยี่ห้ออีซูซุ สีบรอนซ์เทา ทะเบียน ถค 6249 กรุงเทพมหานคร มาจอดด้านหน้าบ้าน แล้วเดินเข้าไปในบ้านหยิบปืนออกมายิงหน้าบ้าน 3 นัด หลังจากนั้นได้เดินเข้ามาทางด้านข้างของแคมป์คนงาน เมื่อเจอนายสม้อยกำลังทำกับข้าวอยู่ ได้ยิงปืนใส่ที่ศีรษะจำนวน 2 นัด ก่อนจะวิ่งกลับไปที่บ้าน ขับรถโตโยต้า อัลติส สีบรอนซ์เงิน ไม่ทราบหมายเลขทะเบียนหลบหนีไป ซึ่งเหตุการณ์ทั้งหมดภาพวงจรปิดภายในแคมป์บันทึกเหตุการณ์ไว้ได้ทั้งหมด
