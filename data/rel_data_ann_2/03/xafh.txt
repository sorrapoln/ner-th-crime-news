วันที่ 17 ก.ย.2564 พล.ต.ต.สยาม บุญสม ผบก.ปคม. พร้อมด้วย พ.ต.อ.มารุต กาญจนขันธกุล รอง ผบก.ปคม. สั่งการให้ พ.ต.อ.กึกก้อง ดิศวัฒน์ ผกก.5บก.ปคม. ร่วมกับ พ.ต.ท.เกริก เสนาะสําเนียง สว.กก.5 บก.ปคม. นำกำลังเข้าจับกุม นายสุริโย (ขอสงวนนามสกุล) อายุ 41 ปี ตามหมายจับศาลจังหวัดหัวหินที่ จ.16/2558 ลง 28 ม.ค.58 ข้อหา “ร่วมกันฆ่าผู้อื่น, ร่วมกันพยายามฆ่าผู้อื่นโดยเจตนา ร่วมกันมีอาวุธปืนและเครื่องกระสุนปืนไว้ในครอบครองโดยไม่ได้รับอนุญาตฯ” ได้ในพื้นที่ ต.หนองสองห้อง อ.บ้านแพ้ว จ.สมุทรสาคร สืบเนื่องจากเมื่อวันที่ 2 พ.ย.2557 มีเหตุยิงกันเสียชีวิตในพื้นที่ ม.7 ต.หนองตาแต้ม อ.ปราณบุรี จ.ประจวบคีรีขันธ์ ผู้ก่อเหตุคือ นายชัยพร (ขอสงวนนามสกุล) อายุ 66 ปี และ นายสุริโย ผู้ต้องหารายนี้ ส่วนผู้ตายคือ นายนพดล (ขอสงวนนามสกุล) อายุ 38 ปี เพื่อนบ้านของผู้ต้องหาที่มีปัญหากันมาตลอด ก่อนเกิดเหตุผู้ตายถูกเรียกมาเจรจาปัญหาที่ดินล้ำกัน เพราะทั้งสองมีบ้านอยู่ติดกัน แต่ตกลงกันไม่ได้ จนเกิดมีปากเสียงถึงกับลงมือชกต่อยกันขึ้น จากนั้น ผู้ตายสู้ไม่ได้เพราะถูกสองพ่อลูกช่วยกันรุม ก่อนจะถูกนายชัยพรใช้ปืนขนาด 11 มม.จ่อยิงจนเสียชีวิต ระหว่างนั้น นายโสภณ พ่อของผู้ตายได้ยินเสียงปืนก็รีบวิ่งเข้ามาช่วยลูกชาย ก็เลยถูกนายชัยพรยิงเข้าที่ลําคอได้รับบาดเจ็บ แต่แกล้งตายเลยทำให้รอดชีวิตมาได้ หลังก่อเหตุแล้วนายชัยพรและนายสุริโยได้รีบหลบหนีไปอยู่นอกพื้นที่ พนักงานสอบสวน สภ.ปราณบุรี จึงได้ขอออกหมายจับไว้ ต่อมาทราบว่า นายชัยพรได้หลบหนีคดีเข้าไปอยู่ในป่าพื้นที่ อ.ปราณบุรี แต่ก็ไม่รู้พิกัดแน่ชัด จนกระทั่งเสียชีวิตไปเมื่อเดือนมี.ค.ที่ผ่านมา เหลือเพียงนายสุริโยที่เจ้าหน้าที่ทราบว่าหลบหนีมาทำงานก่อสร้างอยู่ที่ อ.บ้านแพ้ว จ.สมุทรสาคร จึงเข้าจับกุมได้ดังกล่าว จากการสอบสวน นายสุริโย ให้การรับสารภาพว่า ตนและพ่อร่วมกันก่อเหตุจริง ที่ทำไปเพราะผู้ตายชอบมาพูดจาปีนเกลียวไม่รู้จักรุ่นพี่รุ่นน้อง ก่อนเกิดเหตุยังมาด่าทอพ่อของตนด้วยถ้อยคําหยาบคาย บอกให้หยุดก็ไม่หยุด จึงต้องลงมือกระทําดังกล่าว จึงแจ้งข้อหานำตัวส่ง สภ.ปราณบุรี ดําเนินคดีตามกฎหมายต่อไป
