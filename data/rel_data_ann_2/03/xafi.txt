เมื่อวันที่ 20 พฤศจิกายน พล.ต.ท.จิรภพ ภูริเดช ผบช.ก. พล.ต.ต.มนตรี เทศขัน ผบก.ป. สั่งการให้ พ.ต.อ.ปทักข์ ขวัญนา ผกก.4 บก.ป., พ.ต.ท.อภิชน ขันกา สว.กก.4 บก.ป. พร้อมกำลังจับกุมนายวันนา พรมคำ อายุ 48 ปี ตามหมายจับหมายจับศาลจังหวัดหล่มสัก ที่ 168/2548 ลงวันที่ 23 พฤศจิกายน 2548 ข้อหา “ฆ่าผู้อื่นโดยเจตนา” ได้ที่บ้านพักในพื้นที่หมู่ 10 บ้านโนนรัง ต.หนองเขียด อ.ชุมแพ จ.ขอนแก่น ทั้งนี้ทราบว่า เมื่อปี 2548 ขณะที่ผู้ต้องหากลับจากไปทำงานที่ต่างจังหวัด ไปถึงบ้านที่จังหวัดเพชรบูรณ์ ก็พบว่าภรรยานอนอยู่กับชายชู้ แต่ทางฝ่ายหญิงก็บอกว่าไม่มีอะไรกัน จนเกิดมีปากเสียงกันอย่างรุนแรง ผู้ต้องหาบันดาลโทสะเลยใช้ปืนลูกซองยิงภรรยาไป 1 นัด จนเสียชีวิต ก่อนหลบหนีไป ศาลจังหวัดหล่มสักได้ออกหมายจับเอาไว้ ต่อมาเจ้าหน้าที่ชุดจับกุมได้สืบสวนติดตาม จนทราบว่าปัจจุบันผู้ต้องหาหลบไปทำไร่อ้อยอยู่ที่ จ.ชัยภูมิ มาเป็นเวลานานกว่า 16 ปีแล้ว จึงเข้าตรวจสอบพร้อมจับกุมตัวดังกล่าว สอบสวนผู้ต้องหาให้การรับสารภาพว่า ทำไปเพราะความแค้น ที่ไปทำงานมาก็เหนื่อยแสนเหนื่อย เมื่อกลับมาถึงบ้านก็มาเจอภาพแบบนี้เข้าอีก แถมยังไม่ยอมรับอีกด้วย จึงนำตัวส่ง สภ.บ้านติ้ว จ.เพชรบูรณ์ ดำเนินคดีต่อไป
