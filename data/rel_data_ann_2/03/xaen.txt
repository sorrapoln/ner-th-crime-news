เมื่อวันที่ 27 มิ.ย. พ.ต.ต.เทวินทร์ สุธรรมยะ สารวัตรสอบสวน ปฏิบัติหน้าที่ร้อยเวร สภ.วิเชียรบุรี อ.วิเชียรบุรี จ.เพชรบูรณ์ เปิดเผยว่า เมื่อช่วงกลางดึกวานนี้ ( 26 มิ.ย.) ได้รับแจ้งว่า มีเหตุหนุ่มวัยรุ่น ถูกดักยิงที่บริเวณทางสามแยก ถนนโกเมน หมู่ 4 บ้านกระโทก ต.ท่าโรง อ.วิเชียรบุรี ทนพิษบาดแผลไม่ไหว มาเสียชีวิตที่รพ.วิเชียรบุรี จึงรุดไปตรวจสอบพร้อมเจ้าหน้าที่ พบผู้เสียชีวิตเป็นเยาวชนชาย ทราบชื่อคือ นายฐิติพงษ์ ลำดวน หรือ โอ๊ต อายุ 16 ปี สภาพศพถูกยิงด้วยปืนพกสั้นไม่ทราบขนาด เข้าที่แผ่นหลังด้านขวา กระสุนฝังในอยู่ในปอด จากการสอบสวน นายเอ(นามสมมุติ) อายุ 16 ปี เพื่อนที่ขี่จยย.ให้การว่า ช่วงหัวค่ำก่อนเกิดเหตุ นายฐิติพงษ์ กับตนและเพื่อนอีก 1 คน ได้ไปเล่นฟุตบอลที่โดม ของเทศบาลเมืองวิเชียรบุรี แล้วขี่จยย.ซ้อนสามกลับมานั่งเล่นที่หน้าบ้านของตน แล้วมีกลุ่มวัยรุ่นขี่จยย.มาวนหน้าบ้าน มาปาขวด ปาระเบิด มาเบิ้ลรถ ตนเองก็กลัวชาวบ้านแถวนั้นได้รับความเดือดร้อนเพราะเสียงดัง เลยย้ายที่มานั่งที่บริเวณทางสามแยก นั่งเล่นสักพักหนึ่ง ตนกับโอ๊ตและเพื่อนอีกคนหนึ่ง ก็จะกลับไปบ้าน แล้วไปเจอวัยรุ่นกลุ่มเดิมขี่จยย.สวนทางกัน แต่พอเห็นพวกตนก็ขี่จยย.วนกลับมาจอดดัก แล้วคนอ้วนๆก็ชักปืนยิงมาที่ตนและเพื่อนอีกคน แต่ไม่ถูก ส่วนคนผอมๆก็ชักปืนยิงไปที่โอ๊ต 1 นัด เพื่อนเลยตะโกนถามว่ามีใครโดนยิงไหม ปรากฏว่าโอ๊ตโดนยิงและวิ่งหนีเข้าไปในป่า ส่วนตนขณะวิ่งกลับมาที่รถก็ถูกยิงอีก 1 นัด แต่ไม่ถูก ตนจึงวนรถไปรับเพื่อนอีกคนแล้วตะโกนเรียกโอ๊ต แต่โอ๊ตไม่ตอบก็เลยขี่รถไปแอบ พอ 10-15 นาที ก็ขี่รถกลับมาที่บ้านก็ไม่เห็นโอ๊ต ก็เลยขี่รถกลับมาตามหา เห็นโอ๊ตนอนไม่ได้สติ ก็เลยอุ้มขึ้นรถนำตัวส่ง รพ.วิเชียรบุรี ก็ปรากฏว่าเสียชีวิตแล้ว ต่อมาเจ้าหน้าที่ตำรวจชุดสืบสวน สภ.วิเชียรบุรี ได้ทำการจับกุม นายปี (นามสมมุติ) อายุ 17 ปี ได้ในขณะเดินกลับจากกระท่อมกลางนาจะกลับเข้าบ้าน โดยนายปี ให้การรับสารภาพถึงสาเหตุที่ลงมือก่อเหตุว่า เกิดจากจำผิดตัว เนื่องจากเคยมีเรื่องทะเลาะวิวาทกับวัยรุ่นอีกกลุ่มหนึ่ง
