เมื่อวันที่ 21 ม.ค. 2565 ผู้สื่อข่าวรายงานว่า จากภาพกล้องวงจรปิดบริเวณหน้าร้านขายของชำนิดหน่อย บ้านเดื่อ หมู่ 9 ตำบลบ้านแหวน อำเภอหางดง จังหวัดเชียงใหม่ บันทึกภาพเหตุที่ชายวัยรุ่นนับสิบคน ไล่วิ่งรุมทำร้ายชายคนหนึ่งที่ไม่สวมเสื้อถือมีดจนล้มลงกับพื้นบริเวณข้างร้าน จากนั้นก็ได้วิ่งหนีเข้ามาที่หน้าร้านขายของชำและมีการขว้างปาสิ่งของทั้งก้อนหิน ขวดแก้ว ไม้ และเก้าอี้ใส่ชายคนดังกล่าว โดยที่มีชายสวมเสื้อสีเขียวพยายามห้ามใช้เวลาในการทะเลาะวิวาททำร้ายร่างกายชายคนดังกล่าวประมาณ 10 นาที โดยเหตุการณ์ดังกล่าวเกิดขึ้นเวลา 21.26 น. ของวันที่ 20 มกราคม 65 ที่ผ่านมา ก่อนที่ชาวบ้านละแวกนั้นจะโทร.แจ้งตำรวจ สภ.หางดง เข้าระงับเหตุ เมื่อเจ้าหน้าที่ตำรวจเข้าตรวจสอบที่เกิดเหตุพบว่ามีผู้บาดเจ็บทั้งหมด 3 ราย เป็นชาวดอยอาศัยอยู่ที่บนดอยวาวี อำเภอแม่สรวย จังหวัดเชียงราย ซึ่งทั้งหมดได้มารับจ้างสานหวายอยู่ในพื้นที่อำเภอหางดง จากการสอบสวน รายแรกทราบชื่อ คือ นายพงษ์ศักดิ์ ลุงคำ อายุ 27 ปี เป็นมือมีดที่ถูกกลุ่มวัยรุ่นรุมทำร้าย มีบาดแผลฟกช้ำตามร่างกายหลายจุดทางเจ้าหน้าที่ได้ให้การปฐมพยาบาลก่อนที่จะนำตัวส่งโรงพยาบาลสันป่าตอง ส่วนอีก 2 รายยังไม่ทราบชื่อเป็นคู่กรณีที่มารุมทำร้ายนายสาย มีบาดแผลถูกฟันที่มือ 1 ราย และอีกรายถูกฟันที่แขนทางเจ้าหน้าที่กู้ภัยได้นำตัวส่งโรงพยาบาลหางดง ซึ่งที่เจ้าหน้าที่กู้ภัยต้องแยกคู่กรณีทั้ง 2 ฝ่ายส่งเข้ารับการรักษาคนละโรงพยาบาลกันนั้น ก็เพื่อป้องกันไม่ให้คู่กรณีทั้งสองเผชิญหน้ากัน แล้วมาก่อเหตุซ้ำอีก
