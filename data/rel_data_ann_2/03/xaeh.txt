วันนี้ (14 ม.ค. 65) เมื่อเวลา 00.20 น. เจ้าหน้าที่ตำรวจ สน.ทุ่งสองห้อง รับแจ้งเหตุทะเลาะวิวาทมีผู้บาดเจ็บ เหตุเกิดบริเวณแยกพงษ์เพชร ถนนงามวงศ์วาน แขวงทุ่งสองห้อง เขตหลักสี่ กทม. ที่เกิดเหตุอยู่บริเวณใต้สะพานข้ามแยก เต็มไปด้วยกลุ่มอาสาสมัครมูลนิธิร่วมกตัญญูจำนวนมาก พบ นายเกียรติศักดิ์ มานุชานนท์ อายุ 42 ปี อาสามูลนิธิร่วมกตัญญู จุดบางกรวย จ.นนทบุรี ได้รับบาดเจ็บปากแตก เลือดกำเดาไหล ต่อมาเวลา 01.30 น. พ.ต.ท.สังวร คงกะพัน สวป.สน.โคกคราม รับแจ้งเหตุมีผู้ใช้อาวุธปืนยิงสนั่นหลายนัดมีผู้บาดเจ็บ บริเวณหน้าปั๊มน้ำมันแห่งหนึ่ง ถนนเกษตรนวมินทร์ ฝั่งขาออก ช่วงเสาตอม่อที่ 71-72 แขวงจระเข้บัว เขตลาดพร้าว กทม. ที่เกิดเหตุพบปลอกกระสุนปืน ขนาด 9 มม. กว่า 20 ปลอก กระจายเกลื่อนกลางถนน ส่วนผู้ก่อเหตุได้หลบหนีไป โดยเหตุการณ์ครั้งนี้ผู้บาดเจ็บถูกอาวุธปืนยิงบริเวณหน้าแข้งซ้าย 1 นัด ทราบชื่อ นายพิสิฐชัย (ขอสงวนนามสกุล) อายุ 42 ปี เป็นคณะกรรมการมูลนิธิเพชรเกษมกรุงเทพ จากการสอบสวน นายพิสิฐชัย ให้การว่า ก่อนเกิดเหตุได้นัดสมาชิกอาสาสมัครกู้ภัยเพชรเกษม จำนวน 20 คน มาประชุมเรื่องการต่อบัตรสมาชิก และทราบว่าช่วงเวลา 23.00 น. ได้เกิดการทะเลาะวิวาทระหว่างอาสาสมัครมูลนิธิเพชรเกษมกับมูลนิธิร่วมกตัญญู ที่บริเวณแยกพงษ์เพชร โดยฝ่ายมูลนิธิเพชรเกษมได้เข้าไปแจ้งความลงบันทึกประจำวันไว้เป็นหลักฐานที่ สน.ทุ่งสองห้อง ว่าฝั่งคู่กรณีได้ใช้อาวุธปืนยิง ซึ่งตนเข้าใจว่าเรื่องน่าจะจบลงแล้ว แต่ปรากฏว่าระหว่างที่กำลังประชุมกันอยู่ที่หน้าร้านสะดวกซื้อภายในปั๊มน้ำมันดังกล่าว ได้มีกลุ่มอาสาสมัครมูลนิธิร่วมกตัญญู ขับรถพยาบาลกว่า 10 คัน มาจอดที่ริมถนน ก่อนจะเปิดฉากใช้อาวุธปืนยิงสาดใส่เข้ามาที่กลุ่มตน ทำให้ต้องวิ่งแตกกระเจิงหนีตายเพื่อเอาชีวิตรอด ตนวิ่งหลบไปยังฝั่งตรงข้าม ทำให้ถูกกระสุนปืนยิงเข้าที่หน้าแข้งซ้าย เป็นแผลเล็กน้อย โดยฝ่ายคู่กรณีนั้นใช้อาวุธปืนยิงเข้ามาประมาณกว่า 30 นัด ใช้เวลาก่อเหตุประมาณ 3-5 นาที ก่อนจะขับรถเร่งเครื่องออกจากบริเวณดังกล่าวออกไป
