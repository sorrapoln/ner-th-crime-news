วันนี้ (20 ม.ค.) พล.ต.ท.จิรภพ ภูริเดช ผบช.ก. สั่งการ พล.ต.ต.จรูญเกียรติ ปานแก้ว ผบก.ปปป. พ.ต.อ.ประสงค์ เฉลิมพันธ์ รอง ผบก.ปปป. พ.ต.อ.อัครเดช เกตุเอี่ยม รรท.ผกก.3 บก.ปปป. พ.ต.อ.เกรียงไกร ขวัญไตรรัตน์ ผกก.(สอบสวน) บก.ปปป. พ.ต.อ.รัชภูมิ กุสุมาลย์ ผกก.1 บก.ปปป.นำกำลังร่วมกับ นายทวีป วุฒิบาทุกาจิตต์ รอง ผอ.สํานักงานสลากกินแบ่งรัฐบาล เข้าตรวจค้นบริเวณที่ทําการไปรษณีย์เอราวัณ อ.เอราวัณ จ.เลย และ ปั๊มน้ำมันบางจาก สาขาเอราวัณ จ.เลย ทั้งนี้ บก.ปปป. ได้รับเรื่องร้องเรียนว่า มีกลุ่มผู้ค้าสลากกินแบ่งรัฐบาล ร่วมมือกับเจ้าหน้าที่ไปรษณีย์ นําสลากที่ได้รับจัดสรรโควตามาปั่นราคา ทําให้ราคาขายสลากในท้องตลาดมีราคาสูงขึ้น สร้างความเดือดร้อนให้กับประชาชนเป็นจํานวนมาก จึงได้ประสานกับสํานักงานสลากกินแบ่งรัฐบาล สืบสวนหาข่าวนานกว่า 2 เดือน ก่อนวางแผนเข้าตรวจสอบไปรษณีย์ ในพื้นที่ จ.เลย จนพบการกระทําความผิดดังกล่าว จากแนวทางการสืบสวนพบกลุ่มบุคคลที่ไปรับสลากจากพนักงานไปรษณีย์ เอราวัณ โดยไม่ผ่านระเบียบขั้นตอนที่ถูกต้อง ก่อนนำสลากจํานวนหนึ่งบรรจุใส่ถุงผ้าไปรษณีย์ ออกทางด้านหลัง แล้วนําไปขึ้นรถตู้โตโยต้า สีบรอนซ์เทา ทะเบียน นข 3536 เลย ที่จอดเตรียมไว้ เจ้าหน้าที่ที่เฝ้าสังเกตการณ์จึงแสดงตัวเข้าตรวจสอบสิ่งของภายในรถ พบ นายชัยสิทธิ์ แยบสูงเนิน อายุ 32 ปี เป็นผู้ขับ และมี น.ส.ปวีณา ศรีโนนสุข อายุ 26 ปี ตรวจพบสลากกินแบ่งรัฐบาล พร้อมกล่องไปรษณีย์กว่า 200 กล่อง อยู่ภายในรถไม่มีใครรับเป็นเจ้าของ
