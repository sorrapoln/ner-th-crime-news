กลางดึกที่ผ่านมา วันที่ 16 ม.ค.2565 พล.ต.ต.อรรถพล อนุสิทธิ์ ผู้บังคับการตำรวจนครบาล 2 (ผบก.น.2) พร้อมด้วย พ.ต.อ.อำนาจ กาหลง ผกก.สน.สายไหม ได้สั่งการให้ พ.ต.ท.เสน่ห์ มณีฉาย รอง ผกก.สส., พ.ต.ต.สุวิทย์ หล่มศักดิ์ สว.สส. และฝ่ายสืบสวน สน.สายไหม ร่วมกันจับกุมผู้ลักลอบจำหน่ายยาเสพติด "กัญชาออนไลน์" ประกอบด้วยนายภาสกร (สงวนนามสกุล) อายุ 24 ปี นายเกียรติศักดิ์ (สงวนนามสกุล) อายุ 26 ปี นายจิตติ (สงวนนามสกุล) อายุ 18 ปี และนายนุ (สงวนนามสกุล) อายุ 16 ปี พร้อมของกลางกัญชาแห้งอัดแท่ง น้ำหนักรวมกว่า 325 กิโลกรัม อาวุธปืนแบบออโตเมติก ขนาด .32 จำนวน 1 กระบอก และอาวุธปืนลูกโม่ ขนาด .38 จำนวน 1 กระบอก โดยจับกุมได้ภายในบ้านพัก ซอยพหลโยธิน 54/1 แยก 4 แขวงสายไหม เขตสายไหม กทม.
