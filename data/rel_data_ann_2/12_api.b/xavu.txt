เมื่อวันที่ 22 มกราคม ที่กองบังคับการปราบปราม (บก.ป.) พล.ต.ท.จิรภพ ภูริเดช ผบช.ก. สั่งการให้ พล.ต.ต.มนตรี เทศขัน ผบก.ป. และ พ.ต.อ.วิระชาญ ขุนไชยแก้ว ผกก.5 บก.ป. นำกำลังจับกุม นายวิษณุ (สงวนนามสกุล) อายุ 39 ปี ผู้ต้องหาตามหมายจับศาลจังหวัดสุพรรณบุรี ที่ 36/2558 ลงวันที่ 23 เม.ย.58 ฐาน “ความผิดต่อเสรีภาพ ความผิดต่อร่างกาย ลักทรัพย์ จำเลยไม่มารายงานตัวตามกำหนดนัด มีพฤติการณ์หลบหนี” โดยสามารถจับกุมได้ที่บริเวณลานจอดรถโรงพยาบาลแห่งหนึ่ง ต.ไสหร้า อ.ฉวาง จ.นครศรีธรรมราช สืบเนื่องจากเมื่อประมาณปี 2553 นายวิษณุได้คบหาอยู่ด้วยกันกับ น.ส.ปลา (นามสมมุติ) ต่อมานายวิษณุทราบว่า น.ส.ปลาแอบไปมีความสัมพันธ์กับชายอื่นในระหว่างที่นายวิษณุออกไปทำงาน จึงเกิดความหึงหวง ต่อมาในวันเกิดเหตุ นายวิษณุได้ดื่มสุรา และได้เตรียมท่อนเหล็กไปดักรอ น.ส.ปลา บริเวณข้างร้านเช่าซีดีแห่งหนึ่งใน อ.ด่านช้าง จ.สุพรรณบุรี ซึ่งเป็นบริเวณใกล้เคียงกับสถานที่ที่ น.ส.ปลา ทำงานอยู่ เมื่อนายวิษณุเห็นผู้เสียหายมาหา น.ส.ปลา ที่ร้าน ได้ใช้ท่อนเหล็กที่เตรียมมาตีเข้าไปที่ศีรษะของผู้เสียหายจากนั้นก็ได้ใช้ท่อนเหล็กบังคับให้ผู้เสียหายขี่รถจักรยานยนต์เข้าไปในชุมชนเขาน้ำแดง อ.ด่านช้าง จ.สุพรรณบุรี โดยมีนายวิษณุนั่งซ้อนท้าย เมื่อถึงย่านชุมชน นายวิษณุได้บังคับให้ผู้เสียหายถอดเสื้อผ้าออกจนร่างกายเปลือยเปล่า จากนั้นบังคับให้ผู้เสียหายวิ่งไปตามถนนในชุมชนเพื่อเป็นการประจาน หวังให้เกิดความอับอาย จากนั้นนายวิษณุได้ขับขี่รถจักรยานยนต์ของผู้เสียหายหลบหนีออกจากที่เกิดเหตุ และนำรถไปจอดทิ้งไว้อีกบริเวณหนึ่ง
