เมื่อเวลา 10.00 น. วันที่ 1 ต.ค.62 ผู้สื่อข่าวรายงานว่า พ.ต.ท.พลเทพ นันทสำเริง รอง ผกก.สส.สภ.ปากเกร็ด รับแจ้งเหตุยิงตัวเองภายในหมู่บ้านนันทนา การ์เด้น ซอยแจ้งวัฒนะ 17 ต.บางพูด อ.ปากเกร็ด จ.นนทบรี จึงพร้อมด้วย พ.ต.อ.พงศ์จักร์ ปรีชาการุณพงศ์ ผกก.สภ.ปากเกร็ด แพทย์จากสถาบันนิติวิทยาศาสตร์ มูลนิธิป่อเต๊กตึ้ง รีบรุดไปตรวจสอบ จากการตรวจสอบพบที่เกิดเหตุเป็นบ้านทาวน์โฮม 3 ชั้น เลขที่ 62/21 ภายในบ้านพบร่างชายนอนหายใจรวยรินมีบาดแผลถูกยิงที่ขมับขวา คนในบ้านรีบนำตัวส่ง รพ.เวิร์ดเมดิคอล แต่เสียชีวิตในเวลาต่อมา ทราบชื่อคือ พล.ต.ท.ประชิน วารี อายุ 69 ปี อดีต ผช.ผบ.ตร. และ อดีตรองจเรตำรวจแห่งชาติ ที่ถูกคณะกรรมการป้องกันและปราบปรามการทุจริตแห่งชาติ (ป.ป.ช.) ชี้มูลความผิด 9 ต่อ 0 เสียง กรณีฐานร่วมกันทุจริตการจัดซื้อรถจักรยานยนต์ และทุจริตต่อหน้าที่ และความผิดตาม พ.ร.บ.ว่าด้วยความผิดเกี่ยวกับการเสนอราคาต่อหน่วยงานรัฐ กรณีจัดซื้อรถจักรยานยนต์ไทเกอร์ให้กับโรงพักทั่วประเทศมูลค่ามูลค่านับพันล้านบาท เมื่อปี 2550
