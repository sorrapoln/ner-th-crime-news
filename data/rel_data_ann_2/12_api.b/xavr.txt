วันนี้ (24 มี.ค.) นายอิศรากรณ์ สุวรรณทิพย์ ประธานกรรมการสถานศึกษาขั้นพื้นฐาน โรงเรียนคลองต้นไทร (สุขล้อมอุทิศ) สั่งการให้ผู้แทนเดินทางไปที่บ้านเลขที่ 134/1 หมู่ 2 ตำบลทุ่งใหญ่ อำเภอทุ่งใหญ่ จังหวัดนครศรีธรรมราช เพื่อมอบเงินสด 10,000 บาท ให้แก่ ด.ช.เอ (นามสมมุติ) นักเรียนชั้น ม.2 โรงเรียนมัธยมแห่งหนึ่งในพื้นที่จังหวัดนครศรีธรรมราช เพื่อเป็นการช่วยเหลือและเยียวยาสภาพจิตใจ หลังต้องสูญเสียคุณแม่ไปจากเหตุการณ์ความรุนแรงในครอบครัว ทั้งนี้สืบเนื่องจากเมื่อช่วงเช้าวันที่ 22 มี.ค.ที่ผ่านมา ขณะที่ ด.ช.เอ พักอยู่กับมารดา ชื่อ นางถนอมศรี จำนงจิต อายุ 41 ปีอาชีพ พยาบาลประจำ หจก.เพื่อสุขภาพทุ่งสง ภายในบ้านเลขที่ 421/79 หมู่บ้านเหมือนฝัน อำเภอทุ่งสง จังหวัดนครศรีธรรมราช จู่ๆ นายสุรศักดิ์ รักหอม อายุ 39 ปี อาชีพพนักงานบริษัทปูน SCG.ซึ่งเป็นสามีและเป็นพ่อบังเกิดเกล้า ของ ด.ช.เอ ก็มาดักใช้อาวุธมีดปลายแหลมเข้าทำร้ายจ้วงแทงใส่ที่หน้าท้อง ของ นางถนอมศรี หลายครั้งจนล้มฟุบ แม้จะเข้าห้ามปรามไม่ให้พ่อทำร้ายแม่แต่ก็ห้ามไม่ไหว ก่อนที่พ่อจะหลบหนีไป
