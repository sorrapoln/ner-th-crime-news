เมื่อเวลา 21.00 น.วันที่ 3 ตุลาคม 2564 ที่ผ่านมา พ.ต.อ.อภิชนัน วัฒนวรางกูล ผกก.สภ.ห้วยใหญ่ รับแจ้งเหตุมีคนถูกอาวุธมีดแทงเสียชีวิต เหตุเกิดที่บ้านเลขที่ 108 ม.3 ต.ห้วยใหญ่ อ.บาละมุง จ.ชลบุรี หลังรับแจ้งจึงพร้อมด้วยร.ต.อ.สุภชาติ วสุสกุลเจริญ รอง สว.สอบสวน สภ.ห้วยใหญ่ ทีมเจ้าหน้าที่ตำรวจชุดสืบสวน รวมถึงเจ้าหน้าที่สว่างบริบูรณ์ธรรมสถานเมืองพัทยานำกำลังรีบไปตรวจสอบ ที่เกิดเหตุมีชาวบ้านมุงดูเป็นจำนวนมาก พบร่างนายประชุม วงษ์วัตร อายุ 79 ปี ถูกอาวุธมีดแทงเข้าราวนมซ้าย นอนเสียชีวิตจมกองเลือด มีนาง รุ่งพร น้อยฉิม อายุ 50 ปี ลูกสาวอยู่ในอาการเศร้าโศกเสียใจร้องไห้อย่างหนัก โดยมีกลุ่มญาติปลอบใจ ส่วนผู้ก่อเหตุคือนายติ่ง มั่งมี อายุ 46 ปี ผู้ก่อเหตุซึ่งเป็นลูกเขยของคนตาย เจ้าหน้าที่ได้ควบคุมตัวไว้ก่อนหน้านี้แล้ว ตรวจสอบที่เกิดเหตุยังพบอาวุธมีดพร้า มีคราบเลือดตกอยู่บนพื้น จึงเก็บไว้เป็นหลักฐาน สอบถามนางรุ่งพร ทราบว่าตนเองทะเละกับนายติ่ง สามี แต่นายติ่งได้พกอาวุธมีดมาด้วย พ่อด้วยความที่เป็นห่วงลูกจึงเอาตัวเข้ามาขวาง จังหวะที่นายติ่ง ใช้มีดแทงสวนเข้ามาจนถูกเข้าที่ชายโครงซ้าย ก่อนพ่อจะทรุดลงนอนจมกองเลือดกับพื้นแล้วเสียชีวิตในเวลาต่อมา
