เมื่อวันที่ 1 พฤศจิกายน พ.ต.อ.กัมปนาท ณ วิชัย ผกก.สภ.โพธิ์แก้ว จังหวัดนครปฐม พ.ต.ท.กิตติพนธ์ สังฆะพันธ์ รอง ผกก.สส. พ.ต.ต.วสันต์ ตั้งธรรม สว.สส.สภ.โพธิ์แก้ว ร่วมกับตำรวจ กก.สส.ภ.จว.นครปฐม นำกำลังฝ่ายสืบสวนจับกุม นายมนตรี หรือป๋อง ประเสริฐวงศ์ อายุ 45 ปี ผู้ต้องหาตามหมายจับศาลจังหวัดนครปฐม กระทำผิดฐาน “วิ่งราวทรัพย์โดยใช้ยานพาหนะเพื่อความสะดวกแก่การกระทำความผิด หรือพาทรัพย์นั้นไป หรือเพื่อให้พ้นจากการจับกุม” พร้อมตรวจยึดของกลาง รถจักรยานยนต์ ยามาฮ่า ทะเบียน 2 ขย2671 กทม. หมวกกันน็อกแบบเต็มใบสีดำ 1 ใบ เสื้อยืดคอกลมแขนยาวสีดำ มีอักษรภาษาอังกฤษ ” CC DOUBLE O ” 1 ตัว และกางเกงยีนส์ขาวยาวสีดำ 1 ตัว ที่ใช้ในการก่อเหตุ ได้ที่บ้านเช่าซอยโชคดี หมู่ที่ 2 ต.กระทุ่มล้ม อ.สามพราน จ.นครปฐม พ.ต.อ.กัมปนาทกล่าวว่า สืบเนื่องจากเมื่อวันที่ 9 ต.ค. ที่ผ่านมา ผู้ต้องหาขี่รถจักรยานยนต์พร้อมสวมเสื้อ กางเกง ของกลางมาจอดอยู่ริมฟุตปาธ หน้าร้านทองทวีชัย 5 ถ.พุทธมณฑลสาย 4 ม.5 ต.กระทุ่มล้ม จากนั้นก่อเหตุกระชากสร้อยคอทองคำหนัก 1 บาท มูลค่าราคาประมาณ 28,000 บาท จากคอผู้เสียหายหลบหนีไปทางวงเวียนใหญ่ กรุงเทพมหานคร ต่อมา พล.ต.ท.ธนายุตม์ วุฒิจรัสธำรงค์ ผบช.ภ.7 พล.ต.ต.ชมชวิณ ปุระธนานนท์ ผบก.ภ.จว.นครปฐม และ พ.ต.อ.สธนทัต ตั้งสิทธิ์เสรีวงศ์ รอง ผบก.ภ.จว.นครปฐม สั่งการให้สืบสวน จากการตรวจสอบหาพยานหลักฐานสืบสวนพบหลักฐานจนทราบตัวผู้กระทำความผิด และติตตามจับกุมนายมนตรี ได้ที่บ้านพักหลังดังกล่าวจึงควบคุมตัวมาสอบสวนที่ สภ.โพธิ์แก้ว
