เมื่อวันที่ 8 ก.ค.ที่สนามบิน กองบิน 7 สุราษฎร์ธานี เจ้าหน้าที่ตำรวจโดยการนำของ พ.ต.อ.ชุติพล เขมานุวงศ์ ผกก.สภ.ท่าชนะ ร่วมกันควบคุมตัว นายทรงสิทธ์ แก้วเกตุ (โจ) อายุ 28 ปี ผู้ต้องหาตามหมายจับศาลจังหวัดไชยา ความผิด พ.ร.บ.ยาเสพติด และนายหัฐพงศ์ จันทร์ยัง อายุ 32 ปี ผู้ต้องหาตามหมายจับศาลจังหวัดไชยา ในความผิดให้การช่วยเหลือผู้อื่นที่กระทำผิดอาญาเพื่อไม่ให้ถูกจับกุม โดยถูกตำรวจ สภ.แม่สาย จ.เชียงราย ควบคุมตัวไว้ได้ ขณะเตรียมหลบหนีออกไปยังประเทศเมียนมา โดยภายหลังการควบคุมตัว พล.ต.อ.สุชาติ ธีระสวัสดิ์ รอง ผบ.ตร. ได้จัดกำลังเข้าหน้าที่พร้อมอาวุธครบมือควบคุมตัวผู้ต้องหาทั้ง 2 ราย ขึ้นเครื่องบินคิงส์แอร์ ของสำนักงานตำรวจแห่งชาติ กลับมาดำเนินคดีที สภ.ท่าชนะ จ.สุราษฎร์ธานี สืบเนื่องจากเมื่อวันที่ 29 มิ.ย.64 ตชด. ร่วมกับ สภ.ท่าชนะ จ.สุราษฎร์ธานี สกัดจับรถต้องสงสัยลักลอบขนยาเสพติด แต่ขณะที่มีการไล่ล่ากันบนถนนสาย 41 ช่วงขาล่องใต้ บริเวณจุดกลับรถศรีพนม หมู่ 3 ต.ประสงค์ อ.ท่าชนะ จ.สุราษฎร์ธานี รถคนร้ายได้เกิดเสียหลักลงข้างทาง ส่วนคนร้าย 2 คนอาศัยความมืดหลบหนี ซึ่งเจ้าหน้าที่ได้ตรวจยึดของกลาง เป็น ไอซ์น้ำหนัก 7 กก. ยาบ้า 1,393,600 เม็ด ภายหลังเกิดเหตุเจ้าหน้าที่ได้ออกติดตามสืบสวน กระทั่งเมื่อวันที่ 4 ก.ค. พบความเคลื่อนไหวของคนร้าย คือ นายทรงสิทธิ์ ในพื้นที่ ต.คันธุลี อ.ท่าชนะ จ.สุราษฎร์ธานี จึงได้กระจายกำลังเข้าจับกุม แต่ปรากฏว่าคนร้ายไหวตัวหลบหนีออกนอกพื้นที่ โดยนายหัฐพงศ์ เป็นผู้พาหลบหนีด้วยรถยนต์ และพบความเคลื่อนไหว ล่าสุดในพื้นที่ จ.ประจวบคีรีขันธ์ เจ้าหน้าที่จึงได้ตั้งด่านสกัด จนคนร้าย 2 คนได้ทิ้งรถก่อนจะขอความช่วยเหลือจากชาวบ้าน พาไปส่งที่ศาลาผู้โดยสารริมทาง และอาศัยรถโดยสารประจำทางกรุงเทพฯ ก่อนจะมีผู้พาหลบหนีไปทางภาคเหนือ เชื่อว่าจะหลบหนีไปประเทศเพื่อนบ้านจึงได้ประสาน สภ.แม่สาย และด่าน ตม.จว.เชียงราย และเชียงใหม่ กระทั่งตำรวจ สภ.เชียงแสน จับกุมตัวได้เมื่อวันที่ 6 ก.ค.ที่ผ่านมา ขณะเตรียมหลบหนีทางช่องทางธรรมชาติเข้าไปประเทศเมียนมา ขณะที่นายธีรพัชร์ หลบหนีไปได้ ซึ่งเจ้าหน้าที่กำลังติดตามตัวมาดำเนินคดี
