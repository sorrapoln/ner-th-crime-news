เมื่อเวลา 22.00 น. วันที่ 9 ธ.ค.64 ร.ต.อ.สมคิด บุญลอย รอง สว.สอบสวน สภ.ศรีราชา รับแจ้งเหตุคนถูกฟันได้รับบาดเจ็บ เหตุเกิดภายในห้องแถว เลขที่ 33/48 ม.1 ต.สุรศักดิ์ อ.ศรีราชา จ.ชลบุรี จึงเดินทางไปตรวจสอบ พร้อมเจ้าหน้าที่ฝ่ายสืบสวน และเจ้าหน้าที่หน่วยกู้ภัยสว่างประทีป ศรีราชา ที่เกิดเหตุเป็นห้องแถว 2 ชั้น ภายในห้องเช่าชั้นล่าง เลขที่ 3 พบคนเจ็บทราบชื่อ คือ นายสุพจน์ สุวดิษฐ์ อายุ 32 ปี อยู่ในสภาพนอนหงาย ที่บริเวณศีรษะ ใบหูข้างซ้าย และแขนซ้าย ถูกฟันด้วยอาวุธมีดเป็นแผลฉกรรจ์ เลือดไหลนองพื้น อาการสาหัส เจ้าหน้าที่รีบปฐมพยาบาลเบื้องต้น ก่อนนำตัวส่ง รพ.สมเด็จพระบรมราชเทวี ณ ศรีราชา จากการตรวจสอบไม่พบคู่กรณีในที่เกิดเหตุ จากการสอบถาม นายอนันต์สิทธิ์ จากมาลี เพื่อนรุ่นน้องคนเจ็บ เล่าว่า ตนเป็นเจ้าของห้องเช่า ก่อนเกิดเหตุนายสุพจน์ (ผู้บาดเจ็บ) ได้แวะมาหาตนที่ห้องพัก ระหว่างนั้นมีผู้ก่อเหตุเป็นชายฉกรรจ์ 3 คน ขับขี่รถจักรยานยนต์ 2 คัน มาจอดบริเวณหน้าห้องเช่า ก่อนที่หนึ่งในผู้ก่อเหตุชื่อ "ปุ๊" จะพูดขึ้นว่า "มึงทำให้กูต้องโดนตำรวจจับมาแล้ว 2 วัน" หลังจากนั้นนายปุ๊ได้นำมีดที่เตรียมมา ฟันนายสุพจน์จนบาดเจ็บสาหัส และหลบหนีไป
