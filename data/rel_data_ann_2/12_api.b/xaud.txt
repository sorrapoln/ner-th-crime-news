เจ้าหน้าที่ตำรวจ สน.ประเวศ รับแจ้งเมื่อเวลา 05.04 น. เกิดอุบัติเหตุรถแท็กซี่ชนรถบรรทุก จนเกิดเพลิงลุกไหม้ และมีผู้ติดค้างภายใน บริเวณปากซอยอ่อนนุช 59 ถนนอ่อนนุช- ลาดกระบัง แขวงและเขตประเวศ กรุงเทพฯ ตรวจสอบ ที่เกิดเหตุเป็นถนน 3 เลน เลนกลางพบรถแท็กซี่ ยี่ห้อโตโยต้า รุ่น โคโลล่า สีเหลือง ทะเบียนป้ายเหลือง ทฬ 7847 กรุงเทพมหานคร สภาพมีแสงเพลิงกำลังลุกไหม้ มีเสียงคล้ายแก๊ซระเบิดดังเป็นระยะ ชนกับรถบรรทุกขนาด 10 ล้อ ยี่ห้อ อีซูซุ ทะเบียนป้ายเหลือง 63-7777 กรุงเทพมหานคร จึงปิดการจราจรในละแวกที่เกิดเหตุ ระดมฉีดน้ำนานกว่า 20 นาที เพลิงจึงสงบ เบื้องต้นเพลิงลุกไหม้รถแท็กซี่คันดังกล่าวเสียหายทั้งหมด ที่นั่งเบาะหลังพบชายเสียชีวิต 1 คน เจ้าหน้าที่เร่งตรวจหาสาเหตุ และพิสูจน์ทราบว่าผู้ตายเป็นใครก่อนจะติดตามหาญาติต่อไป
