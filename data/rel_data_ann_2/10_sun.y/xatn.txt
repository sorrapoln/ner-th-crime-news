เจ้าหน้าที่ตำรวจ สภ.ช้างกลาง จังหวัดนครศรีธรรมราช ไล่ล่าจับกุมตัว นายตะวัน ชาวบ้านนา หมู่ 1 ตำบลช้างกลาง อำเภอช้างกลาง จังหวัดนครศรีธรรมราช ในข้อหาทำร้ายร่างกายผู้อื่นจนถึงแก่ความตายไว้ได้ เมื่อช่วงเที่ยงที่ผ่านมา และได้คุมตัวเข้าทำแผนประทุษกรรมประกอบคำรับสารภาพในที่เกิดเหตุ ที่บ้านไม่มีเลขที่ ลักษณะเป็นบ้านพักตากอากาศตั้งอยู่ห่างไกลชุมชน ริมลำธารในท้องที่หมู่ 1 ตำบลช้างกลาง อำเภอช้างกลางจังหวัดนครศรีธรรมราช ท่ามกลางเพื่อนบ้านที่เข้ามาดูเหตุการณ์อย่างเศร้าสลด โดยเหตุฆาตกรรมภรรยาของตนเองรายนี้เจ้าหน้าที่ได้รับแจ้งเมื่อช่วงค่ำวันที่ 17 ส.ค.64 ว่าพบศพถูกฆาตกรรมอยู่ที่บ้านพักตากอากาศหลังดังกล่าว โดยพบว่าผู้ตายคือนางสาวพัชราพร เสียชีวิตอยู่บนชั้น 2 ของตัวบ้าน สภาพเสียชีวิตมาแล้วประมาณ 1 สัปดาห์ ในที่เกิดเหตุเจ้าหน้าที่พบหลักฐานเป็นค้อนด้ามหักตกอยู่ 1 คันสภาพเปื้อนเลือด และพบขันอลูมิเนียมบุบเสียหายอย่างรุนแรงคาดว่าน่าจะเป็นอาวุธที่นายตะวันใช้ก่อเหตุ
