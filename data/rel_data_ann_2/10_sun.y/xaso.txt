วันนี้ (31 ต.ค.2564) พล.ต.ต.วรวัฒน์ มะลิ รักษาราชการแทน ผบก.ภ.จว.กาฬสินธุ์ เปิดเผยถึงคดีพระลุน สุ่มมาตย์ อายุ 72 ปี พระวัดป่าภูปอ ต.นาตาล อ.ท่าคันโท จ.กาฬสินธุ์ ถูกฆาตกรรมบริเวณบันไดลานหินทางลงกุฏิภายในวัด โดยมีพยานระบุว่าก่อนหน้านี้เคยพบพระร่วมวัดอายุ 72 ปี ทะเลาะและมีปากเสียงกับพระที่มรณภาพ ตำรวจจึงนมัสการพระรูปดังกล่าวมาสอบปากคำ เบื้องต้น พระรูปดังกล่าวสารภาพว่าเป็นผู้ก่อเหตุฆาตกรรมจริง ทั้งนี้ แหล่งข่าวระบุว่า สาเหตุที่พระทั้งสองรูประหองระแหงกัน มาจากการแบ่งอาหารที่เจ้าอาวาสและพระลุนบิณฑบาตมา เนื่องจากพระรูปดังกล่าวออกเดินบิณฑบาตไม่ได้ จึงเกิดการต่อว่าจนทะเลาะกันบ่อยครั้ง อย่างไรก็ตาม ขณะนี้ตำรวจอยู่ระหว่างการสอบปากคำอย่างละเอียดถึงสาเหตุและเหตุการณ์ที่เกิดขึ้น พร้อมเร่งเก็บรวบรวมพยานหลักฐานเพิ่มเติม เพื่อที่จะนำตัวผู้ก่อเหตุดำเนินคดีตามขั้นตอนต่อไป
