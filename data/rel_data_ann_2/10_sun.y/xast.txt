ตำรวจ สภ.วังตะเคียน จังหวัดปราจีนบุรี ได้รับแจ้งเหตุมีคนแทงกันเสียชีวิต ที่บริเวณบ้านพักหลังหนึ่ง ในตำบลวังท่าช้าง อำเภอกบินทร์บุรี จังหวัดปราจีนบุรี จึงประสานเจ้าหน้าที่พิสูจน์หลักฐานปราจีนบุรี แพทย์จากโรงพยาบาลกบินทร์บุรี และอาสาสมัครกู้ภัย เข้าตรวจสอบ ในที่เกิดเหตุพบศพ นายสายัณห์ ศรีสอาดพันธ์วงษ์ อายุ 63 ปี (อดีตสมาชิกสภาองค์การบริหารส่วนตำบล หรือ อดีต ส.อบต. 2 สมัย) เสียชีวิตอยู่ในสภาพนอนหงายที่ริมสระน้ำหลังบ้านของตัวเอง โดยตามร่างกายของผู้เสียชีวิตพบบาดแผลถูกแทงด้วยอาวุธมีดปลายแหลม เข้าที่บริเวณลิ้นปี่ ใต้ราวนมขวา หูขวาฉีกขาด กลางหลังและแขนซ้าย ใกล้กันพบท่อนไม้เปื้อนเลือดยาวประมาณ 50 เซนติเมตร จอบหัก 1 ด้าม หมวกแก๊ปคาดว่าเป็นของผู้ก่อเหตุ และปลอกมีดปลายแหลม เจ้าหน้าที่จึงทำการตรวจสอบที่เกิดเหตุอย่างละเอียด และให้อาสาสมัครกู้ภัยนำศพส่งโรงพยาบาล เพื่อทำการตรวจพิสูจน์อีกครั้ง จากการสืบสวนทราบว่า ก่อนหน้านี้ผู้เสียชีวิตได้มีปัญหากับ นายเชาวลิต พวงไธสง อายุ 47 ปี ซึ่งเป็นน้องชายของภรรยา โดยบ้านของทั้งคู่อยู่ใกล้กันและมีปากเสียงกันมาโดยตลอด ช่วงสายเมื่อวานนี้ (20 ม.ค.) ระหว่างที่ นายสายัณห์ ผู้เสียชีวิต ได้พาหลานชายอายุ 3 ขวบ ไปเลี้ยงหมูที่หลังบ้าน นายเชาวลิต ได้ถือมีดปลายแหลมเข้ามาก่อเหตุ ทำให้ทั้งคู่ต่อสู้กันจนตกลงไปในสระน้ำ จังหวะนั้น นายเชาวลิต ใช้อาวุธมีดที่เตรียมมาแทง นายสายัณห์ อย่างไม่ยั้ง และพยายามตะเกียกตะกายขึ้นมาข้างสระน้ำ และเสียชีวิตในเวลาต่อมา จากนั้น นายเชาวลิต ผู้ก่อเหตุ ก็หลบหนีไป (หลานชายอยู่ในที่เกิดเหตุ)
