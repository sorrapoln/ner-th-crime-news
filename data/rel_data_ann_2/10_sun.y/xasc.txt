เมื่อเวลา 18.00 น. วันที่ 22 ม.ค.2565 ร.ต.อ.นที คำสุข รองสารวัตร(สอบสวน) สภ.แม่สอด รับแจ้งเหตุไฟไหม้ห้องเช่า ถนนชิดวนา เขตเทศบาลนครแม่สอด อ.แม่สอด จ.ตาก จึงประสานเจ้าหน้าที่ดับเพลิงเทศบาลนครแม่สอด แล้วรุดไปตรวจสอบพร้อมฝ่ายปกครองอำเภอแม่สอด ที่เกิดเหตุพบกลุ่มควันไฟจำนวนมากออกมาจากห้องเช่า สร้างความตื่นตกใจให้ชาวบ้านต่างอุ้มเด็กเล็กวิ่งหนีไฟ ขณะที่หลายคนช่วยกันใช้ถังตักน้ำเข้าไปสาดดับไฟโดยใช้เวลานาน10 นาทีเพลิงจึงสงบ แต่ทรัพย์สินข้าวของในห้องถูกไฟเผาวอดเสียหาย ตรวจสอบพบ กระป๋องทินเนอร์ตกอยู่จึงเก็บไว้เป็นหลักฐาน โดยมีหญิง อายุ 35 ปี เจ้าของห้องชาวเมียนมา ยืนตัวสั่นตกใจร้องไห้เสียขวัญ เสื้อผ้ามีกลิ่นน้ำมันทินเนอร์ ชี้ให้จับกุม นายอาหน่าย อายุ 47 ปี ที่ยืนยิ้มหลังก่อเหตุ จึงควบคุมตัวไปสอบสวน สอบสวนทราบว่า นายอาหน่ายเป็นอดีตแฟนเก่า เลิกรากันไปนานหลายเดือนแล้วกลับมาง้อขอคืนดี แต่ฝ่ายหญิงไม่เล่นด้วย ระหว่างนั้นปรากฎว่าเห็นภาพแฟนหนุ่มคนใหม่ติดอยู่ในห้อง คว้ากระป๋องทินเนอร์ที่พกซุกซ่อนมากับกระเป๋าสะพายเปิดเทราดฝ่ายหญิง และราดไปทั่วห้องก่อนจุดไฟ แต่ฝ่ายหญิงวิ่งหนีออกมาจากห้องรอดชีวิตหวุดหวิด จากนั้นเจ้าหน้าที่ควบคุมตัวนายอาหน่ายไว้สอบสวนแจ้งข้อหาส่งดำเนินคดีต่อไป
