เมื่อวันที่ 22 ม.ค. มีรายงานว่า เมื่อช่วงเที่ยงที่ผ่านมา นายสราวุธ ศิลป์มั่น อายุ 29 ปี ได้ก่อเหตุขโมยอาวุธปืน เอ็ม 16 จากค่าย ร.31 จ.ลพบุรี โดยใช้รถกระบะ โตโยต้า สีบรอนซ์ หมายเลขทะเบียน บบ 4245 ลพบุรี แต่งล้อแม็ค ฝากระโปรงหน้า ติดสติ๊กเกอร์สีดำ กระจกหน้าติดสติ๊กเกอร์ ระบุข้อความ “หัวกะทิ” ขับออกจากค่ายทหารดังกล่าว ทั้งนี้จากแนวทางการสืบสวนสอบสวนพบว่า ผู้ก่อเหตุรายนี้เป็นอดีตทหารในค่ายดังกล่าว โดยตั้งใจขโมยอาวุธปืนไปก่อเหตุยิงนายจ้าง ที่สำนักงานรับเหมาก่อสร้าง ใกล้แยกประชาอุทิศ (แยกเหม่งจ๋าย) กรุงเทพฯ ขณะที่ศาลจังหวัดลพบุรี ได้ออกหมายจับนายสราวุธ ในความผิดฐาน “ลักทรัพย์ในสถานที่ราชการ โดยใช้ยานพาหนะ เพื่อสะดวกแก่การกระทำความผิด หรือพาทรัพย์นั้นไป หรือเพื่อให้พ้นการจับกุม" ต่อมาช่วงบ่ายวันเดียวกัน นายสราวุธได้ขับรถคันดังกล่าวมาถึง อ.วังน้อย จ.อยุธยา ทำให้ทาง กองบัญชาการตำรวจนครบาล(บช.น.) ได้สั่งเฝ้าสังเกตุการณ์ รถกระบะต้องสงสัย หากพบให้สกัดจับและแจ้งผู้บังคับบัญชา กระทั่งเวลา 18.35 น. นายสราวุธ ได้ขับรถกระคันดังกล่าว ผ่านบริเวณมหาชัย ขาเข้า ทล.35 ถนนพระราม 2 กิโลเมตรที่ 49 ต.นาโคก อ.เมือง จ.สมุทรสาคร และถูกตำรวจ กก.2 บก.ทล. จับกุมไว้บริเวณสถานีบริการน้ำมัน ถนนพระราม 2 อ.เมือง จ.สมุทรสาคร ได้พร้อมของกลาง ปืนเอ็ม16 เมื่อเวลา 22.00 น. ที่ผ่านมา ก่อนถูกนำตัวส่งพนักงานสอบสวนดำเนินคดีตามกฎหมายต่อไป
