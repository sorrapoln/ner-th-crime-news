เมื่อเวลา 09.10 น. วันที่ 22 มกราคม 2565 ผู้สื่อข่าวรายงานว่า ในช่วงเช้าขณะมีฝนตกลงมาอย่างหนัก ทำให้เกิดอุบัติเหตุรถเมล์ชนกันที่บริเวณแยกกล้วยน้ำไท ทิศทางมุ่งหน้าถนนสุขุมวิท ถนนพระราม 4 แขวงพระโขนง เขตคลองเตย กทม. ที่เกิดเหตุอยู่บริเวณป้ายรถเมล์หน้า family mart สาขาแยกกล้วยน้ำไท ห่างจากแยกกล้วยน้ำไท ประมาณ 300 เมตร พบรถเมล์ปรับอากาศสาย 22 สีน้ำเงิน-ขาว ทะเบียน 12-2968 กรุงเทพมหานคร เลขข้างรถ 4-4061 วิ่งระหว่าง สาธุประดิษฐ์-แฮปปี้แลนด์ จอดอยู่เทียบป้ายรถประจำทาง เลนส์ซ้ายสุด ถูกรถเมล์สาย 45 สีครีม-แดง ทะเบียน 11-8434 กรุงเทพมหานคร เลขข้างรถ 3-40200 วิ่งระหว่าง สำโรง-สี่พระยา ชนอัดเข้าที่ท้ายรถ โดยรถสาย 22 ด้านท้ายถูกชนเสียหาย ในขณะที่ รถสาย 45 ที่พุ่งเข้าชน เสียหายบริเวณหน้ารถกระจกแตกทั้งบาน มีผู้โดยสารบาดเจ็บอยู่ภายในรถเมล์สาย 22 จำนวน 1 คน ขณะที่ภายในรถเมล์สาย 45 มีผู้โดยสารบาดเจ็บ 9 คน เจ้าหน้าที่อาสามูลนิธิร่วมกตัญญูต้องช่วยกันลำเลียงผู้บาดเจ็บทั้งหมดนำส่งโรงพยาบาลเทพธารินทร์ นายสุนทร แก้วนิมิตร อายุ 35 ปีพนักงานขับรถสาย 45 ลำดับเหตุการณ์ว่า ช่วงเวลาที่เกิดเหตุมีฝนตกลงมาอย่างหนัก พื้นผิวถนนมีน้ำท่วมเฉอะแฉะ ทำให้สภาพถนนลื่น ระหว่างที่ขับตามกันมาโดยรถเมล์สาย 22 อยู่คันหน้ากำลังจอดเข้าซ้ายเพื่อส่งผู้โดยสาร ตนขับตามมาแต่ไม่มีผู้โดยสารลงจึงพยายามที่จะแซงขึ้นไป ปรากฏว่าขณะที่จะหักเลี้ยวออกทางขวามีรถกระบะมาทางฝั่งขวา ทำให้ต้องแตะเบรก ก่อนที่ตนไม่สามารถควบคุมรถได้ รถพุ่งเข้าชนท้ายรถเมล์สาย 22 ทำให้ผู้โดยสารที่นั่งมาประมาณ 8 คน รวมถึงพนักงานเก็บเงินได้รับบาดเจ็บรวม 9 คน
