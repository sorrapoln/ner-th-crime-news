เมื่อเวลาประมาณ 09.30 น.วันที่ 11 ก.ค. 64 เจ้าหน้าที่ตำรวจสายตรวจ สภ.เมืองเชียงใหม่ ได้รับแจ้งเหตุมีชายคุ้มคลั่งใช้อาวุธมีดทำร้ายผู้อื่นได้รับบาดเจ็บสาหัส หน้าบ้านเลขที่ 961/2 ถนนสุริยวงค์ ตำบลหายยา อำเภอเมือง จังหวัดเชียงใหม่ ตรงข้ามโรงเชือดไก่ ใกล้กับตลาดประตูก้อม ภายหลังได้รับแจ้งจึงได้รุดไปตรวจสอบที่เกิดเหตุพร้อมด้วยรถกู้ชีพ ไปถึงทางเจ้าหน้าที่ได้พบกับผู้บาดเจ็บเป็นชาย 1 ราย มีเลือดไหลออกจากศีรษะจำนวนมาก ทางเจ้าหน้าที่กู้ชีพเร่งปฐมพยาบาลเบื้องต้นและรีบนำส่งรักษาตัวที่โรงพยาบาลมหาราชนครเชียงใหม่ ขณะที่ผู้ก่อเหตุทราบว่าเป็นชาย ได้เดินหลบหนีเข้าไปในซอยใกล้กับที่เกิดเหตุ พร้อมกับอาวุธมีด ทางเจ้าหน้าที่จึงได้ติดตามไปจับกุมตัว โดยชายดังกล่าวก็ไม่ได้ขัดขืนและให้เจ้าหน้าที่ควบคุมตัวทันที ทราบชื่อต่อมาคือ นายอุดม แย้มศิริ อายุ 71 ปี อยู่บ้านเลขที่ 96/1 ถนนสุริยวงค์ ตำบลหายยา อำเภอเมือง จังหวัดเชียงใหม่ และได้ตรวจยึดอาวุธมีดยาวประมาณ 30 เซนติเมตร มีคราบเลือดติดอยู่บริเวณปลายมีดไว้เป็นหลักฐาน
