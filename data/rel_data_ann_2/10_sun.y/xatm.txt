วันนี้ (20 ม.ค.) เวลา 10.30 น. ที่กรมสอบสวนคดีพิเศษ (ดีเอสไอ) นายประสิทธิ์ เด่นนภาลัย กรรมการ บริษัท เพียงประกายก่อสร้าง จำกัด พร้อม นายกัมพล สุขคีรินทร์ ทนายความ เดินทางยื่นหนังสือต่อ นายไตรยฤทธิ์ เตมหิวงศ์ อธิบดีดีเอสไอ เพื่อร้องทุกข์กล่าวโทษคณะกรรมการบริหารการเคหะแห่งชาติ และการเคหะแห่งชาติ ที่กระทำการทุจริตและแสวงหาผลประโยชน์ ในโครงการบ้านเอื้ออาทร จังหวัดสมุทรปราการ (เทพารักษ์ 4) กรณีการเคหะแห่งชาติบังคับรับเงินจากคู่สัญญาร่วมทุน มูลค่ากว่า 2,448 ล้านบาท โดยมี พ.ต.ต.วรณัน ศรีล้ำ ผอ.กองบริหารคดีพิเศษ เป็นผู้รับเรื่อง นายกัมพล เผยว่า บริษัทเป็นคู่สัญญาร่วมกับการเคหะแห่งชาติ ดำเนินกิจการโครงการบ้านเอื้ออาทรดังกล่าว โดยบริษัทได้จัดหาที่ดิน เงินทุนและดำเนินโครงการ และก่อสร้างอาคารที่อยู่อาศัย จำนวน 5,830 หน่วย แต่ระหว่างก่อสร้างการเคหะแห่งชาติ ได้บังคับให้ซื้อที่ดินอีกแปลงที่ไม่มีทางออกและเป็นทางลอดใต้แนวเสาไฟฟ้าแรงสูง ซึ่งอยู่ติดกับโครงการ รวมทั้ง มีการลดจำนวนหน่วยลง บังคับแก้ผัง แบบแปลน เพื่อการแสวงหาผลประโยชน์ของการเคหะฯ และนำชื่อกลุ่มบุคคลที่สามเข้ามาร่วมในสัญญาโดยมิชอบด้วยกฎหมาย จนเกิดความเสียหายแก่บริษัท
