เมื่อเวลา 01.00 น. วันที่ 23 ม.ค.2565 ร.ต.อ.กันตพัฒน์ ชาวดอน รองสารวัตร(สอบสวน) สภ.เมือง สมุทรปราการ รับแจ้งเหตุทะเลาะวิวาทภายในร้านขายยำและลูกชิ้นนึ่ง ซึ่งเป็นห้องแถวเลขที่ 2008 ม.3 ซอยสินสมบูรณ์ ต.ท้ายบ้านใหม่ อ.เมือง จ.สมุทรปราการ หลังรับแจ้งจึงรุดไปตรวจสอบพร้อมเจ้าหน้าที่ชุดสืบสวน และมูลนิธิร่วมกุศลสมุทรปราการ ที่เกิดเหตุบริเวณหน้าร้านซึ่งเป็นห้องแถวเช่าชั้นเดียวพบผู้บาดเจ็บ 2 รายซึ่งเป็นสามีภรรยากันและเป็นเจ้าของร้านชื่อ นายศิริชัย (ขอสงวนนามสกุล) อายุ 27 ปี สภาพถูกแทงเข้าที่หน้าอกซ้ายและหน้าท้องรวม 2 แผล และ น.ส.สุภาพร (ขอสงวนนามสกุล) อายุ 42 ปี สภาพถูกฟันเข้าที่ต้นแขนซ้าย นั่งอยู่กับพื้นถนนหน้าร้าน เจ้าหน้าที่เร่งปฐมพยาบาลก่อนนำส่งโรงพยาบาลเมืองสมุทรปากน้ำ ส่วนผู้บาดเจ็บอีกรายซึ่งเป็นคู่กรณีและเป็นผู้ก่อเหตุชื่อ นายไกรษร (ขอสงวนนามสกุล) อายุ 37 ปี เจ้าของร้านขายเสื้อผ้าและขายยำลูกชิ้นนึ่งซึ่งมีร้านอยู่ติดกัน สภาพมีบาดแผลแตกที่ศีรษะด้านหลังถูกตีด้วยของแข็งนั่งอยู่กับพื้นหน้าร้าน เจ้าหน้าที่เร่งปฐมพยาบาลก่อนนำส่งโรงพยาบาลสมุทรปราการ จากการสอบถาม น.ส.บังอร (ขอสงวนนามสกุล) อายุ 31 ปี กล่าวว่า ขณะที่ตนเดินผ่านหน้าร้านได้เห็นแฟนสาวของนายไกรษร เจ้าร้านขายเสื้อผ้า กำลังมายืนต่อว่า น.ส.สุภาพร อยู่ที่หน้าร้านขายยำ หาว่า น.ส.สุภาพร เปิดเพลงเสียงดังไม่รู้เวลาและเกิดมาปากเสียงกันอย่างรุนแรง ก่อนที่นายไกรษร คู่กรณีจะแอบเหน็บมีดทำครัวไว้ด้านหลังและเดินเข้าไปช่วยแฟนสาว โดยการท้าทายให้นายศิริชัย และ น.ส.สุภาพร ออกมาเจอกันกลางถนน และส่งเสียงด่าด้วยถ่อยคำหยาบคาย น.ส.บังอร กล่าวต่อว่า แต่นายศิริชัย และ น.ส.สุภาพร ไม่อยากมีเรื่องจึงได้เดินกลับเข้าไปในร้าน แต่นายไกรษรก็ยังไม่ยอมหยุดท้าทาย ได้ชักมีดที่เหน็บมาด้านหลังออกมาและเดินปรี่เข้าไปแทงนายศิริชัย และน.ส.สุภาพรถึงในร้าน นายศิริชัยจึงได้ป้องกันตัวโดยใช้ขวดตีเข้าที่ศีรษะของนายไกรษรไปสองครั้ง และเกิดเหตุชุลมุนกันที่หน้าร้านนายศิริชัยเสียหลักล้ม นายไกรษรจึงได้เข้ามาแทงซ้ำอีก
