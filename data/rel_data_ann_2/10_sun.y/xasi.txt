พล.ต.ต.ปิยะ ต๊ะวิชัย รอง ผบช.น. เปิดเผย รายละเอียดการจับกุมนายชุติพงษ์ หรือแบ้งค์ ทิศกระโทก อายุ 28 ปี ผู้ต้องหาตามหมายจับฐานพยายามฆ่าผู้อื่น และ ความผิดตาม พ.ร.บ.อาวุธปืน จากการถูกกล่าวหาว่าเป็นผู้ก่อเหตุ "มือยิง" เยาวชนชายอายุ 15 ปี ระหว่างการชุมนุมบริเวณหน้า สน.ดินแดง จนได้รับบาดเจ็บสาหัส และยังอยู่ในอาการโคม่าขณะนี้ ว่าหลังก่อเหตุผู้ต้องหาได้หลบหนีไปหลบซ่อนตัวที่จังหวัดกาญจนบุรี จนวันนี้ ตำรวจสืบสวนสอบสวนกองบัญชาการตำรวจนครบาล ได้ติดตามจับกุมตัวมาส่งพนักงานสอบสวน สน.ดินแดง ดำเนินคดีตามกฎหมาย เบื้องต้นผู้ต้องหาให้การปฏิเสธ แต่ยอมรับว่าเป็นบุคคลตามภาพวงจรปิดที่เป็นหลักฐานสำคัญในคดี โดยตำรวจมีประจักษ์พยานยืนยันว่าผู้ต้องหาเป็นผู้ร่วมก่อเหตุกับบุคคลอื่นอีก 3-4 คน ที่กำลังถูกขยายผลการจับกุมในขณะนี้
