จากกรณี นายทวีทรัพย์ หรือโอ๊ด ธารารมย์ อายุ 30 ปี ใช้อาวุธปืน ขนาด .32 acp ก่อเหตุยิง นายมนู หรือนู เอมชาวนา อายุ 34 ปี เพื่อนรุ่นพี่ เข้าที่แขนซ้าย เอวซ้าย และเอวขวา รวม 4 นัด ขณะผู้บาดเจ็บกำลังนั่งดื่มสุรา บริเวณด้านหน้าร้านขายของชำ เลขที่ 568 หมู่บ้านรางไผ่ ถนนบางบอน 3 ซอย 8 แขวงและเขตบางบอน กทม. เมื่อช่วงหัวค่ำวันที่ 19 พ.ย. 2564 ที่ผ่านมา ความคืบหน้าเมื่อเวลา 00.30 น. วันที่ 20 พ.ย. ที่ สน.บางบอน นายทวีทรัพย์ หรือโอ๊ด ธารารมย์ อายุ 30 ปี ผู้ต้องหา ได้นำอาวุธปืนแบลงค์กัน ดัดแปลงยิงด้วยกระสุนขนาด .32 acp ของกลางที่ใช้ก่อเหตุ มามอบตัวกับเจ้าหน้าที่ตำรวจ โดยมี พล.ต.ต.โชคชัย งามวงศ์ รอง ผบช.น. และ พล.ต.ต.พงศ์อานันต์ คล้ายคลึง ผบก.น.9 ร่วมกันสอบปากคำ นายทวีทรัพย์ ให้การอ้างว่า ปัจจุบันเป็นพนักงานเต็นท์รถมือสอง อยู่ที่ย่านพุทธมณฑลสาย 4 ก่อนเกิดเหตุ นายมนู เคยนำรถยนต์ ไปจำนำไว้กับพรรคตนแล้วมีปัญหาไม่นำเงินมาไถ่คืน นอกจากนี้ มีปัญหาค้างค่าเช่าบ้าน ซึ่งเช่าไว้กับตนมาแล้วประมาณ 4-5 เดือน เมื่อตนทวงถาม เจ้าตัวพยายามบ่ายเบี่ยง กระทั่งทราบว่าวันนี้มานั่งดื่มเหล้าในที่เกิดเหตุ จึงติดตามมาและบันดาลโทสะ ใช้อาวุธปืน ยิงใส่ไป 4 นัด ก่อนตัดสินใจเดินทางเข้ามามอบตัว
