เจ้าหน้าที่ตำรวจ สน.คันนายาว ได้รับแจ้งมีอุบัติเหตุรถชนกันหลายคันมีผู้บาดเจ็บและเสียชีวิต บนถนน คู่ขนานกาญจนาภิเษก เขต คลองสามวา กรุงเทพมหานคร จึงเข้าตรวจสอบ ที่เกิดเหตุลักษณะเป็นถนน 2 เลนสวน ก่อนถึงมหาวิทยาลัยเวสเทิร์น วิทยาเขตวัชรพล ประมาณ 1 กม. พบผู้เสียชีวิตชาย อายุประมาณ 15 ปี อยู่ในสภาพนอนหงาย ไม่สวมหมวกกันน็อก แขนและขา ทั้ง 2 ข้าง หักผิดรูป ห่างไปประมาณ 50 เมตรพบผู้เสียชีวิตอีกราย เป็นชาย อายุประมาณ 15 ปี ไม่สวมหมวกกันน็อก นอนจมกองเลือด ขาทั้ง 2 หักผิดรูป กะโหลกศีรษะด้านซ้ายยุบ นอกจากนี้ยังมีผู้บาดเจ็บอีก 1 ราย เป็นชาย อายุประมาณ 15 ปี กู้ภัยรีบให้การช่วยเหลือนำส่งโรงพยาบาลพญาไทนวมินทร์ไปก่อนหน้านี้ ส่วนบริเวณกลางถนนพบจักรยานยนต์จำนวน 3 คัน ล้มคว่ำอยู่ แต่ละคันไม่สามารถระบุได้ว่าเป็นรถจักรยานยนต์รุ่นใด เนื่องจากมีสภาพเหลือแต่โครงรถ ชิ้นส่วนกระจายเต็มพื้นถนน ห่างไปอีกประมาณ 10 เมตร พบรถเก๋งโตโยต้าวีออส สีขาวจอดอยู่ ด้านหน้าฝั่งซ้ายมีรอยชน ได้รับความเสียหาย และยังมีรถเก๋งสีขาวอีกคัน มีรอยชนข้างประตูฝั่งคนขับ กระจกมองข้างหัก
