วันนี้ (21 ม.ค. 65) ที่บริเวณถนนสุขุมวิท กม.ที่ 314-315 บ้านหนองบัว ต.วังกระแจะ อ.เมือง จ.ตราด ร.ต.อ.นิจสัน พ่วงพันธ์ศรี ร้อยเวร สภ.เมืองตราด ได้รับแจ้งเกิดอุบัติเหตุรถยนต์ชนกันหลายคัน และมีผู้ได้รับบาดเจ็บหลายคนและมี 1 คนติดอยู่ในรถยนต์ จึงประสานกับทางเจ้าหน้าที่กู้ภัยตราดเดินทางไปยังที่เกิดเหตุ ที่เกิดเหตุ เจ้าหน้าที่กู้ภัยตราดกำลังช่วยเหลือหญิงวัยกลางคนติดอยู่ในรถยนต์ สีเขียว ใกล้กันมีรถยนต์สีเทาเข้มถูกชนที่บริเวณด้านข้างคนขับพังยับและด้านหน้าเสียหาย ส่วนรถยนต์ที่พุ่งชนคือ รถยนต์สีเทาดำที่สภาพด้านซ้ายพังและล้อหลังหัก พร้อมมีเสาไฟฟ้าติดมาใต้ท้องรถยนต์ด้วย โดยผู้ขับขี่ได้รับบาดเจ็บและถูกนำตัวส่ง รพ.ตราด แล้ว ทราบชื่อภายหลังว่า นายโสภณวิทย์ จากการสอบถามนายกิตติศักดิ์ อายุ 37 ปี อยู่ที่ อ.เมือง จ.พิษณุโลก กล่าวว่า เดินทางมาที่จังหวัดตราด เพื่อมาเตรียมตัวแต่งงานในวันที่ 30 มกราคม 2565 ที่อ.เมือง จ.ตราด หลังจากได้แจกการ์ดแต่งงานไปแล้ว แต่ระหว่างที่ขับรถยนต์มาพร้อมกับแฟนเพื่อมาทำธุระและกำลังรอกลับรถอยู่ที่หน้าปั๊ม ระหว่างรอเพื่อให้รถยนต์ที่สวนมาว่างลง ก็มีรถยนต์กระบะพุ่งมาชนที่ด้านขวาและพุ่งชนเสาไฟฟ้าส่องสว่างล้มลง ซึ่งคนขับขี่บอกว่า มีรถยนต์อีกคันออกจากซอยวิ่งมาตัดหน้าจึงพุ่งมาชน
