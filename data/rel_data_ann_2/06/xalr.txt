ตำรวจจับผู้ต้องหาฆาตกรรมพนักงานสาวร้านบาร์เบียร์ในจังหวัดเชียงใหม่ได้แล้ว เบื้องต้นผู้ก่อเหตุอ้างว่าทำไปโดยไม่รู้ตัว เนื่องจากได้กินยากล่อมประสาท และไม่คิดว่าหญิงสาวจะเสียชีวิต ตำรวจควบคุมตัวนายภรา ชูศรี อายุ 52 ปี ชาวจังหวัดชลบุรี ซึ่งเป็นผู้ต้องหาคดีฆ่าพนักงานร้านบาร์เบียร์ย่านถนนลอยเคราะห์ ไปทำการสอบสวน ซึ่งพล.ต.ท. ธนิตศักดิ์ ธีระสวัสดิ์ ผู้บัญชาการตำรวจภูธรภาค 5 เปิดเผยว่านายภรารับสารภาพว่าเป็นผู้ทำร้ายร่างกายหญิงสาวและทิ้งร่างไว้ในห้องน้ำ เนื่องจากหึงหวงผู้ตายที่ไปพัวพันกับชาวต่างชาติ ประกอบกับมีอาการเมายากล่อมประสาท แต่คาดไม่ถึงว่าจะถึงขั้นเสียชีวิต มีผู้พบศพของหญิงสาวคนดังกล่าวภายในห้องพักโรงแรมกลางเมืองเชียงใหม่เมื่อวันที่ 13 เม.ย.2558 สภาพศพถูกข่มขืนอย่างทารุณ ต่อมาตำรวจได้จับกุมตัวผู้ต้องหาได้ที่เกสต์เฮาส์แห่งหนึ่งในย่านช้างม่อย พร้อมโทรศัพท์มือถือของผู้ตาย รถจักรยานยนต์ที่ใช้วันเกิดเหตุ และเสื้อผ้าที่สวมใส่ตรงกับภาพจากกล้องวงจรปิดของโรงแรม จากการสอบสวนเพิ่มเติมผู้ต้องหายังรับสารภาพว่า เคยก่อเหตุทารุณคู่นอนลักษณะนี้มาแล้ว 2 ครั้ง ในจังหวัดเชียงใหม่ แต่ไม่ถึงขั้นเสียชีวิต ซึ่งพนักงานสอบสวนเชื่อว่าผู้ต้องหาอาจก่อเหตุในพื้นที่อำเภอบางละมุง จังหวัดชลบุรี และ มักกะสัน กรุงเทพมหานคร ซึ่งมีผู้เสียหายแจ้งความไว้เช่นกัน ทั้งนี้ผู้เสียหายสามารถมาชี้ตัวและแจ้งข้อหาเพิ่มได้ที่สถานีตำรวจภูธรเมืองเชียงใหม่
