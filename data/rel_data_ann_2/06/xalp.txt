กรณีนายเชาวรินทร์ จรจรัส อายุ 31 ปี ผู้ช่วยผู้ใหญ่บ้าน หมู่ 11 ต.นาแว อ.ฉวาง จ.นครศรีธรรมราช ใช้อาวุธปืนขนาด 9 มม. ยิงใส่นางวันนิภา จรจรัส อายุ 27 ปี ภรรยา และ ด.ญ.นิชาภัทร หรือน้องนิชา จรจรัส อายุ 2 ขวบ ลูกสาว ในงานเลี้ยงฉลองวันเกิดนางวันนิภา เป็นเหตุให้ ด.ญ.นิชาภัทร หรือน้องนิชา เสียชีวิต แต่นางวันนิภา เอี้ยวตัวหลบทัน จึงรอดจากคมกระสุนหวุดหวิด ส่วนนายเชาวรินทร์ สามีผู้ก่อเหตุ ใช้ปืนกระบอกเดียวกัน จ่อยิงขมับตัวเองได้รับบาดเจ็บสาหัส เหตุเกิดที่บ้านเลขที่ 93/1 หมู่ 4 ต.ปากนคร อ.เมืองนครศรีธรรมราช เมื่อช่วงกลางดึกที่ผ่านมานั้น ความคืบหน้าล่าสุดเมื่อช่วงสายวันที่ 17 พฤศจิกายน 2564 ผู้สื่อข่าวรายงานว่า ทีมแพทย์ พยาบาล และเจ้าหน้าที่ประจำห้องผ่าตัดโรงพยาบาลมหาราชนครศรีธรรมราช ยังคงทำการผ่าตัดบริเวณศีรษะของนายเชาวรินทร์ จรจรัส อายุ 31 ปี ผู้ช่วยผู้ใหญ่บ้าน โดยผู้ป่วยยังอาการหนักเป็นตายเท่ากัน เนื่องจากหัวกระสุนเจาะแกนสมอง
