เมื่อวันที่ 23 ม.ค. พ.ต.ท.ธนพรหม ธนอาภากร รอง ผกก.สส.สน.สามเสน ได้รับรายงานเหตุยิงกันมีผู้ได้รับบาดเจ็บ บริเวณอาคาร1 บ้านพักองค์การสวนสัตว์ ซอยองครักษ์15 แขวงถนนนครไชยศรี เขตดุสิต กรุงเทพฯ จึงเดินทางไปตรวจสอบที่เกิดเหตุ ที่เกิดเหตุบริเวณภายในห้องพักเลขที่ 1502 ชั้น 5 พบเพียงคราบเลือด ส่วนคนเจ็บทราบชื่อน.ส.สวย (นามสมมุติ) อายุ 33 ปี ถูกยิงด้วยอาวุธปืนเข้าที่ใบหน้าและต้นแขนขวา ได้รับบาดเจ็บสาหัส อาสาสมัครมูลนิธิเพชรเกษมนำส่ง รพ.บางโพ จากการสอบสวนทราบว่าก่อนเกิดเหตุมีชายทราบชื่อคือ นายรุ่งอรุณ สังข์วงษ์ อายุ 38 ปี เดินมายังอาคาร 1 แฟลตดังกล่าว แล้วกดลิฟต์ขึ้นไปยังชั้น 5 เดินตรงไปยังห้อง1502 แล้วถามหาน.ส.สวย ซึ่งเวลานั้นอยู่ภายในห้องน้ำ ผู้ก่อเหตุจึงได้เคาะประตูห้องเรียกให้ออกมา เมื่อออกเจอหน้านายรุ่งอรุณ ได้ใช้อาวุธปืนยิงใส่จำนวน 3 นัด กระสุนถากที่ใบหน้า 1 นัด และใต้ต้นแขนขวา 1 นัด ก่อนหลบหนีไป
