เมื่อเวลา 05.30 น. วันที่ 16 ก.ย.2564 ร.ต.อ.อนันต์ นามโภชน์ ร้อยเวรสอบสวน สภ.ปากคลองรังสิต รับแจ้งเหตุคนร้ายบุกยิงเจ้าหน้าที่ รปภ. เสียชีวิตภายในป้อมยามของหมู่บ้านแห่งหนึ่ง ม.4 ต.หลักหก อ.เมือง จ.ปทุมธานี จึงรุดไปตรวจสอบพร้อม พ.ต.อ.จตุพร คงเมือง ผกก.สภ.ปากคลองรังสิต, พ.ต.ท.ชัยรัตน์ แย้มวงษ์ รอง ผกก.สภ.ปากคลองรังสิต, พ.ต.ท.นิติธร ศุภชัยวรกุล สว.สส.สภ.ปากคลองรังสิต เจ้าหน้าที่ตำรวจสืบสวน สภ.ปากคลองรังสิต, แพทย์นิติวิทยาศาสตร์ กระทรวงยุติธรรม และเจ้าหน้าที่มูลนิธิร่วมกตัญญู ที่เกิดเหตุพบผู้เสียชีวิตชื่อ นายรณกร (ขอสงวนนามสกุล) อายุ 21 ปี ถูกยิงด้วยอาวุธปืนไม่ทราบขนาด เสียชีวิตลักษณะนั่งอยู่บนเก้าอี้อยู่ในป้อมยามหน้าหมู่บ้าน จากการสอบถาม นายกรุงศรี (ขอสงวนนามสกุล) หัวหน้า รปภ. เปิดเผยว่า เหตุการณ์เกิดขึ้นเวลาประมาณ 05.00 น. ขณะที่ตนกับผู้ตายปฏิบัติหน้าที่อยู่ภายในป้อม โดยคนร้ายคือ นายจีรวัฒน์ (ขอสงวนนามสกุล) อายุประมาณ 57 ปี อดีตหัวหน้ารปภ. ที่ถูกไล่ออกไปแล้วได้ขับรถจักรยานยนต์มาจอดที่หน้าป้อมก่อนจะเดินเข้ามาภายในป้อมแล้วบอกกับตนเองว่า “เฮ้ยมึงออกไปอยากมีเรื่องมั้ย” นายรณกร กล่าวต่อว่า จากนั้น ตนจึงเดินออกมา ก่อนที่ผู้ก่อเหตุจะเดินเข้าไปยิงผู้ตายที่นั่งอยู่ที่เก้าอี้โดยมีเสียงปืนดังขึ้น 1 นัด ตนจึงเดินเข้ามาเพื่อดูเหตุการณ์ ผู้ก่อเหตุตะโกนบอกตนว่า “มึงจะเอามั้ยมึงอยากลองมั้ย” ก่อนจะมีเสียงปืนดังขึ้นอีก 1 นัด หลังจากนั้น คนร้ายจึงเดินไปขึ้นรถจักรยานยนต์ที่ขับมาขับหลบหนีไป โดยคนร้ายมาเพียงคนเดียว นายรณกร กล่าวอีกว่า เมื่อเข้าไปตรวจสอบก็พบว่า เพื่อนร่วมงานถูกยิงเข้าที่ร่างกาย จึงรีบโทรแจ้งเจ้าหน้าที่ตำรวจ ส่วนผู้ก่อเหตุคือ นายจีรวัฒน์ เคยเป็นหัวหน้ารปภ.ที่ถูกไล่ออกไปเมื่อ 3-4 เดือนที่ผ่านมา ส่วนสาเหตุตนคาดว่า เป็นเรื่องที่คาใจกันมาก่อน เพราะคนก่อเหตุกับผู้ตายเคยมีเรื่องใช้อาวุธมีดทำร้ายร่างกายกัน ซึ่งผู้ตายถูกฟันเข้าที่นิ้วมือได้รับบาดเจ็บเล็กน้อย โดยญาติและผู้เสียชีวิตเคยไปแจ้งความไว้ที่ สภ.ปากคลองรังสิต สำหรับนิสัยใจคอผู้ตายเป็นคนนิสัยดี มีความรับผิดชอบต่อหน้าที่การงานด้าน นางสำรวย (ขอสงวนนามสกุล) อายุ 66 ปี เปิดเผยว่า หลังทราบข่าวจากหัวหน้าคนปัจจุบันจึงรีบเดินทางมาดูหลานที่ถูกยิงเสียชีวิต ก็ทราบว่าผู้ก่อเหตุคืออดีตหัวหน้าที่เคยมีเรื่องใช้อาวุธมีดฟันหลานตนมาก่อน โดยเคยมีเรื่องกันมา 2-3 เดือน และแจ้งความไว้ที่ สภ.ปากคลองรังสิต
