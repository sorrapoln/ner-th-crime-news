วันนี้ (22 ม.ค.65) นายวรวุฒิ หรือต้น จันทร์เสงี่ยม อายุ 36 ปี ชาว จ.นครศรีธรรมราช อยู่ในสภาพบาดเจ็บ หลังย่องเบาเข้าไปทางหลังคาบ้านบุกเข้าไปหมายโจรกรรมทรัพย์สินในบ้านเลขที่ 30/2 หมู่ที่ 5 ต.ทอนหงส์ อ.พรหมคีรี จ.นครศรีธรรมราช แต่เจ้าของบ้านตื่นมาเจอ คนร้ายจึงได้ใช้อาวุธมีดแทงเจ้าของบ้านได้รับบาดเจ็บ ก่อนเกิดการต่อสู้กันขึ้น โดยเจ้าของบ้าน พร้อมด้วยลูกเขย ได้ร่วมกันต่อสู้จนคุมตัวไว้ได้ ก่อนถูกส่งเข้ารักษาตัวที่ รพ.พรหมคีรี โดยคนร้ายได้ถูกสวมกุญแจมืออย่างแน่นหนาในขณะรักษาตัว สำหรับบ้านที่เกิดเหตุนั้นเป็นบ้านของนายดุสิต พละศึก อายุ 54 ปี รองนายก อบต.ทอนหงส์ อำเภอพรหมคีรี ซึ่งบ้านหลังนี้ถูกเปิดเป็นร้านค้าของชำริมถนนสายพรอมคีรี-นบพิตำ บริเวณฝ้าเพดานด้านหน้าที่ชั้นวางสินค้ามีร่องรอยถูกเปิดคาดว่าน่าจะเป็นจุดที่คนร้ายเปิดไว้เพื่อพยายามหลบหนีหลังจากที่เจ้าบ้านรู้ตัว
