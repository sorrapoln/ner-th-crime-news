เมื่อเวลา 11.30 น. วันที่ 12 ต.ค.2564 พ.ต.ท.เนตร เรืองคำ สารวัตร(สอบสวน) สภ.ไพศาลี จ.นครสวรรค์ รับแจ้งเหตุชาย-หญิงถูกยิงเสียชีวิตและบาดเจ็บ ภายในบ่อดินใกล้อบต.ไพศาลี หมู่ 1 ต.ไพศาลี อ.ไพศาลี จ.นครสวรรค์ จึงประสานแพทย์ ตำรวจพิสูจ์หลักฐาน แล้วรุดไปตรวจสอบพร้อม ฝ่ายสืบสวน และหน่วยกู้ภัยร่มไทร ที่เกิดเหตุพบรถสิบล้อ ทะเบียน 83-0355 นครสวรรค์ จอดคาอยู่บนเนินบริเวณทางเข้าบ่อดิน กระจกหน้ารถมีรอยรูกระสุนปืน 3 รู ภายในรถพบศพนายวันชัย อายุ 47 ปีคนขับ มีบาดแผลถูกยิงเข้าหน้าอก แขน และหัวไหล่ นอกจากนั้นยังมี น.ส.มยุรี อายุ 39 ปี ภรรยา ถูกยิงเข้าบริเวณสะโพกได้รับบาดเจ็บสาหัส ถูกนำตัวส่งรพ.ไปก่อนแล้ว สอบสวนทราบว่า มือปืนคือนายโชคชัย อดีตสามีของ น.ส.มยุรี มีอาชีพขับรถบรรทุกขนดินเหมือนกัน ก่อนเกิดเหตุแฟนของ น.ส.มยุรี ได้รับการว่าจ้างให้มาขนดินเป็นวันแรก เมื่อมาถึงปรากฎว่าเจอน.ส.มยุรี อยู่ในรถสิบล้อผู้ตาย ทำให้เกิดความหึงหวงเดินเข้าไปหาแล้วชักปืนรัวยิงใส่ผู้ตายเสียชีวิตทันที จากนั้นเปิดประตูยิงน.ส.มยุรี อีก 1 นัดแล้วหลบหนีไป ” หลังเกิดเหตุตำรวจฝ่ายสืบสวนเร่งแกะรอยติดตามจับกุมตัว ขณะที่พนักงานสอบสวนเร่งรวบรวมพยานหลักฐานของศาลออกหมายจับมาดำเนินคดีต่อไป
