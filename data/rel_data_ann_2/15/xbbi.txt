เมื่อเวลา 12.00 น. วันที่ 28 ต.ค.64 ที่กองบัญชาการตำรวจภูธรภาค 1 (บช.ภ.1) พล.ต.ท.จิรพัฒน์ ภูมิจิตร ผบช.ภ.1 พล.ต.ต.พีระพงศ์ วงษ์สมาน รองผบช.น. ปรก.รอง ผบช.ภ.1 พล.ต.ต.สหรัฐ ศักดิ์ศิลปชัย รอง ผบช.ภ.8 ปรก. รองผบช.ภ.1 พล.ต.ต.ไพศาล วงศ์วัชรมงคล ผบก.ภ.จว.นนทบุรี พ.ต.อ.โชติวัฒน์ เหลืองวิลัย รอง ผบก.ภ.จว.นนทบุรี พ.ต.อ.จิรายุส วานิชกูล ผกก.สส.ภ.จว.นนทบุรี พ.ต.ต.ศรุจ ทับเงิน สว.ปฏิบัติราชการ กก.สส. ภ.จว.นนทบุรี แถลงจับกุมนายเชา หรือเชา มาขุนทด อายุ 64 ปี ชาว จ.นครราชสีมา ผู้ต้องหาตามหมายจับของศาลจังหวัดนนทบุรี ที่ 952/2550 ลงวันที่ 2 ก.ย. 2550 ข้อหา “ปล้นทรัพย์เป็นเหตุให้ผู้อื่นถึงแก่ความตาย โดยใช้ยานพาหนะเพื่อกระทำผิด หรือการพาทรัพย์นั้นไป หรือเพื่อให้พ้นการจับกุม, ร่วมกันฆ่าผู้อื่นโดยเจตนาโดยไตร่ตรองไว้ก่อน โดยทรมานหรือโดยกระทำทารุณโหดร้าย ร่วมกันซ่อนเร่น ย้ายหรือทำลายศพหรือส่วนของศพเพื่อปิดบังการตายหรือเหตุแห่งการตาย” โดยจับกุมได้บริเวณหน้าบ้านไม่มีเลขที่ ม.5 ต.เสือหึง อ.เชียรใหญ่ จ.นครศรีธรรมราช พล.ต.ท.จิรพัฒน์ เปิดเผยว่า สืบเนื่องจากเมื่อวันที่ 21 ส.ค.2550 เวลาประมาณ 13.15 น. มีผู้ต้องหา 6 ราย ก่อเหตุฆ่า นายธีระศักดิ์ ธีระชิต อายุ 55 ปี อดีตนายช่างใหญ่กรุงเทพมหานคร ลูกชาย และนางรัชนี ธีระชิต อายุ 74 ปี เศรษฐินีเจ้าของอพาร์ตเมนต์และคอนโดมิเนียม ซึ่งทั้ง 2 เป็นพี่ชายและแม่ของอดีตอัยการผู้เชี่ยวชาญประจำสำนักอัยการเขต 5 จ.เชียงใหม่ หลังทราบว่านายธีระศักดิ์ มีเช่าพระเครื่องดังกล่าวใน ราคาองค์ละ 8 ล้าน จึงวางแผนโดยนายธีระศักดิ์ไม่ทันระวังตัว ถูกคนร้ายใช้ค้อนตอกตะปูทุบศีรษะจนเสียชีวิต พอนางรัชนี มาเห็นเหตุการณ์จึงถูกฆ่าด้วย ก่อนที่จะนำศพไปที่วัดใหม่หนองโสน จ.ชัยภูมิ เพื่อนำศพไปเผาอำพราง โดยจับกุมผู้ต้องหาไปแล้วทั้ง 4 ราย และเสียชีวิต 1 ราย เหลือผู้ต้องหา 1 ราย คือนายเชา มาขุนทด อายุ 64 ปี ชาว จ.นครราชสีมา ที่ถูกจับได้ดังกล่าว ด้านพล.ต.ต.สหรัฐ กล่าวว่า ชุดสืบสวนจ.นนทบุรี ดำเนินการจับกุมนายเชาได้ที่หน้าบ้านไม่มีเลขที่ ม.5 ต.เสือหึง อ.เชียรใหญ่ จ.นครศรีธรรมราช วันที่ 26 ต.ค. ที่ผ่านมา จากการสอบสวนทราบว่า นายเชา หรือเชา เป็นผู้ก่อเหตุใช้ค้อนทุบหัวผู้ตาย จากนั้นหลังหลบอยู่ป่ายางที่จ.นครศรีธรรมราช หลังหลบหนีมานานถึง 14 ปี โดยไม่ใช้โทรศัพท์ เบื้องต้นชุดจับกุมควบคุมตัว ส่งพนักงานสอบสวนสภ.ปากเกร็ด ดำเนินคดีตามกฎหมายต่อไป
