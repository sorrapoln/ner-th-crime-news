จากกรณี นายช้าง (ขอสงวนนามสกุล) อายุ 48 ปี อาสาสมัครตำรวจบ้านตามั๊วะ ต.บ้านยาง อ.เมือง จ.บุรีรัมย์ เมาก่อเหตุบุกทำร้ายอดีตภรรยาที่เพิ่งแยกทางกันไป ก่อนจะใส่กุญแจมือกับแขนของอดีตภรรยากับแขนตัวเอง แล้วพาขึ้นรถจักรยานยนต์ขับหลบหนีออกไป สร้างความแตกตื่นให้กับเพื่อนบ้านกันอย่างมาก ล่าสุดวันที่ 8 ต.ค.2564 รายงานข่าวแจ้งว่า เมื่อช่วงค่ำของวันที่ 7 ต.ค.ที่ผ่านมา ตำรวจ สภ.เมืองบุรีรัมย์ ได้ติดตามจับกุมตัวนายช้างซึ่งเป็นตำรวจบ้านในอ.เมือง ได้ที่ตู้ยามศูนย์ 1669 ต.บ้านยาง ขณะกลับมาขอกินข้าวในตู้ยาม ทั้งนี้ การจับกุมดังกล่าว ร.ต.ท.บุญช่วย ชำรัมย์ หัวหน้าสายตำรวจบ้าน ในเขต ต.บ้านยาง ได้รับการประสานจากตู้ยาม 1669 ว่านายช้างย้อนกลับมาและจะขอมอบตัว จึงเข้าไปเจรจา จากการสอบสวน นายช้าง ให้การรับสารภาพเบื้องต้นว่า เป็นคนก่อเหตุจริง สาเหตุเพราะน้อยใจที่ภรรยาไม่ยอมคุยด้วย และหนีไปนอนบ้านญาตินานกว่า 2 เดือน โดยยอมรับว่าคิดถึงภรรยามาก รักภรรยามาก จึงหาวิธีที่จะให้ภรรยากลับมารักเหมือนเดิม ก่อนตัดสินใจก่อเหตุดังกล่าว ผู้สื่อข่าวรายงานว่า เบื้องต้นตำรวจยังไม่ตั้งข้อหา ซึ่งจะต้องรอสอบสวนทั้งสองฝ่าย การก่อเหตุครั้งนี้เข้าข่ายทำร้ายร่างกาย และกักขังหน่วงเหนี่ยว แต่ทั้งสองเป็นสามีภรรยากัน มีโอกาสตกลงกันได้ง่าย นายช้างอาจจะไม่ได้รับโทษ
