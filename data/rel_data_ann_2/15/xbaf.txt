ผู้สื่อข่าวรายจังหวัดพัทลุง เมื่อเวลาประมาณ 21.45 น.วันที่ 23 มกราคม 2565 ที่ผ่านมา พ.ต.ท.วุฒิ วรรณะ สารวัตรเวร สภ.ศรีบรรพต จ.พัทลุง รับแจ้งจากพลเมืองดี มีเหตุลูกเขยยิงพ่อตาได้รับบาดเจ็บและเสียชีวิตในเวลาต่อมาโดยเหตุเกิด ท้องที่ ม.5 ต.เขาปู่ หลังรับแจ้งจึงเดินทางรุดสอบที่เกิดเหตุ พร้อมด้วย พ.ต.อ.ทิวากร คงเพ็ชร ผกก.สภ.ศรีบรรพต พ.ต.ท.นิวัฒน์ หมั่นสกุล รอง ผกก.ฯ เจ้าหน้าที่หน่วยกู้ภัยมูลนิธิพัทลุงการกุศล เจ้าหน้าที่ตำรวจกองพิสูจน์หลักฐานพัทลุง โดยเหตุเกิดที่บ้านชั้นเดียวแบบก่ออิฐถือปูนบ้านเลขที่ 36 หมู่ที่ 5 ต.เขาปู่ อ.ศรีบรรพต จ.พัทลุง ซึ่งตั้งอยู่ริมถนนสายควนขนุน-เขาปู่ ขณะนี้ทางญาติๆ และพลเมืองดีได้นำร่างผู้ถูกยิงส่ง รพ.ศรีบรรพต และได้เสียชีวิตในเวลาต่อมา 1 ราย ในที่เกิดเหตุหน้าบ้านหลังดังกล่าว ตำรวจกองเลือดตกอยู่หน้าห้องนอนหลายกอง และพบปลอกกระสุนปืนขนาด 11 มม. ตกอยู่ในที่เกิดเหตุ จำนวน 5 ปลอก หัวกระสุน 1 หัว และเศษหัวกระสุนจำนวนหนึ่ง จึงเก็บไปเป็นหลักฐานการสืบสวนสอบสวนต่อไป ส่วนผู้เสียชีวิตนั้น คือ นายสมศักดิ์ รัตนทอง อายุ 69 ปี อยู่บ้านเลขที่ 36 ม.5 ต.เขาปู่ อ.ศรีบรรพต จ.พัทลุง ผู้เป็นเจ้าของบ้านถูกยิงด้วยอาวุธปืนขนาด 11 มม. เข้าที่บริเวณศีรษะ 1 นัด หน้าอก 2 นัด ไหล่ด้านขวา 1 นัด และขาขวา 1 นัด รวม 5 นัด ส่วนนางสาวเตือนใจ หนูจุ้ย อายุ 52 ปี ภรรยาผู้ตาย ถูกกระสุนปืนที่กระเด็นจากพื้นเข้าที่บริเวณขาซ้าย 1 นัด สำหรับคนร้ายรายนี้ไม่ใช่เป็นใครที่ไหน แต่เป็นนายพีรพัฒน์ วรศรี อายุ 41 ปี อยู่บ้านเลขที่ 50/13 ซอย 8(อภัยบริรักษ์) ถ.อภัยบริรักษ์ ต.คูหาสวรรค์ อ.เมืองพัทลุง ในเขตเทศบาลเมืองพัทลุง ซึ่งหลังจากที่ก่อเหตุร้ายแล้วได้ขับรถกระบะโตโยต้าวีโว้ สีดำ 4 ประตู ทะเบียน กจ.9987 พัทลุง หลบหนีไปหลังก่อเหตุร้ายดังกล่าว
