วันที่ 7 ต.ค.2564 ที่สำนักงานตำรวจแห่งชาติ นางมะลิวัลย์ เล็ทเทนสัน แม่ของส.ต.ต.เดชวิทย์ เลทเท็สสัน ผบ.หมู่ กองร้อยที่ 5 กก.อารักขา 1 บก.อคฝ.ที่ถูกยิงด้วยกระสุนจริงเข้าที่ศีรษะจนได้รับบาดเจ็บ จากการเข้าควบคุมพื้นที่ใต้แฟลตดินแดงเมื่อคืนนี้ ได้เข้าพบ พล.ต.อ.สุวัฒน์ แจ้งยอดสุข ผบ.ตร.ก่อนออกมาให้สัมภาษณ์ว่า ตนรู้สึกเสียใจ และช็อกกับเหตุการณ์ที่เกิดขึ้นมากที่ลูกชายต้องมาถูกยิงในเหตุการณ์นี้ โดยตนมีลูกชายเพียงคนเดียว ทางลูกใฝ่ฝันที่จะรับราชการเป็นตำรวจมาโดยตลอด เพราะรักในอาชีพ รักชาติ ถึงแม้จะเป็นลูกครึ่งก็ตาม โดยพ่อของหมู่เดวิด เป็นชาวเบลเยี่ยม แต่น้องก็อยู่ในไทย เป็นคนไทยมาโดยตลอด ที่ผ่านมาลูกมีนิสัยชอบช่วยเหลือสังคม ส่วนตัวแล้วภูมิใจในตัวลูก ตลอดการรับราชการตำรวจมาเป็นเวลา เกือบ 2 ปี เบื้องต้นทางผู้บังคับบัญชาได้มีการมอบเงินเยียวยามาบางส่วนแล้ว อย่างไรก็ตามอยากให้ทางตำรวจ หน่วยงานที่เกี่ยวข้องช่วยกันติดตามตัวคนร้ายมาดำเนินคดีให้ได้โดยเร็ว ด้านพล.ต.ต.นครินทร์ สุคนธวิท ผบก.อคฝ. เปิดเผยว่าในฐานะผู้บังคับบัญชาทางหมู่เดวิด เป็นคนเก่ง มีความกล้าหาญ ตนได้มอบหมายให้ไปปฏิบัติหน้าที่เนื่องจากมีความรู้ความสามารถและชำนาญพื้นที่ดินแดง โดยขณะปฏิบัติภารกิจได้ทำตามยุทธวิธีหลบเข้าที่กำบังแล้ว แต่กระสุนได้ผ่านช่องอิฐบล็อกมาโดน พร้อมยืนยันว่าทางสำนักงานตำรวจแห่งชาติและผู้บังคับบัญชาจะดูแลช่วยเหลือสวัสดิการอย่างเต็มที่
