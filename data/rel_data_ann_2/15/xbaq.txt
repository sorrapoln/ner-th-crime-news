จากกรณีที่เมื่อวันที่ 29 ก.ค. 64 ที่ผ่านมา พ.ต.ท.พงษ์ศักดิ์ วิริยะเขษม สารวัตรใหญ่ สภ.ตะคร้อ ได้รับแจ้งว่ามีเหตุคนร้ายใช้อาวุธปืนยิงกันตายภายในบ้านเลขที่ 177 หมู่ 2 บ้านวังกระโดนน้อย ต.ตะคร้อ อ.ไพศาลี จ.นครสวรรค์ ซึ่งเหตุดังกล่าวมีผู้เสียชีวิต 2 ศพ และมีผู้ได้รับบาดเจ็บอีก 1 ราย จุดเกิดเหตุเป็นบ้านไม้ยกพื้นสูง 2 หลังปลูกอยู่ติดกัน บริเวณบ้านเลขที่ 174/2 พบศพนายทวย พุทธรักษา ถูกยิงเสียชีวิตคาบันไดบ้าน และ นางนิด พุทธรักษา อายุ 68 ปี บาดเจ็บสาหัสบนชั้นสองของบ้านส่วนบ้านเลขที่ 177 ซึ่งปลูกติดกันนั้นยังพบศพนางมานพ แก้วคำ อายุ 47 ปี ถูกยิงเข้าที่ศีรษะด้วยอาวุธปืนขนาด .22 ด้วยเช่นกัน ซึ่งมือปืนที่ลงมือยิงทั้ง 3 รายนั้น คือนายจันทะวงษ์ แก้วคำ อายุ 47 ปี เป็นสามีของนางมานพและลูกเขยของบ้านนี้ ซึ่งหลังก่อเหตุตำรวจภูธรนครสวรรค์ ได้ส่งกำลังปิดล้อมพื้นที่เพื่อตามจับกุมคนร้ายรายนี้ จนกระทั่งล่าสุดเมื่อกลางดึกคืนที่ผ่านมา ตำรวจสามารถจับกุมคนร้ายได้แล้วและควบคุมตัวไว้ที่ สภ.ตะคร้อ
