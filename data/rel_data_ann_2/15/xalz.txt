กล้องวงจรปิดบริเวณจุดกลับรถใกล้เคียงตลาดเจเจ ไนท์พลาซ่า เขตเทศบาลเมืองกาญจนบุรี บันทึกภาพวินาทีการเกิดอุบัติเหตุรถยนต์สองแถวสีส้มพุ่งชนรถจักรยานยนต์ จนเป็นเหตุให้มีผู้ได้รับบาดเจ็บและเสียชีวิต ซึ่งอุบัติเหตุดังกล่าว เกิดขึ้น เมื่อเวลาประมาณ 21.00 น. วันที่ 3 กรกฎาคม ที่ผ่าน โดยจากภาพวิดีโอที่กล้องวงจรปิดบันทึกเอาไว้ได้ จะเห็นว่า ในขณะที่รถจักรยานยนต์หลายคันกำลังเลี้ยวออกจากซอยด้านข้างสุสานสัมพันธมิตร โดยรถส่วนใหญ่เลี้ยวซ้ายมุ่งหน้าไปทางตลาดเจเจ ไนท์พลาซ่า ได้มีรถจักรยานยนต์คันหนึ่ง พยายามจะข้ามไปยังจุดกลับรถกลางถนน ซึ่งเป็นจังหวะเดียวกับที่มีรถยนต์สองแถวสีส้มขับมาในทางตรงด้วยความเร็วสูง และพุ่งชนรถจักรยานยนต์ คันที่พยายามจะข้ามไปยังจุดกลับรถเข้าอย่างจัง จนทำให้รถจักรยานยนต์คันดังกล่าว รวมถึงร่างของคนขี่และคนซ้อน กระเด็นไปไกลหลายสิบเมตร
