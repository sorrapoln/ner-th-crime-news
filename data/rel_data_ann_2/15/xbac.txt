มือดีเจาะถนนวาง “เหล็กเรือใบ” กลางถนนเพชรเกษม 2 จุด ทำรถยางระเบิดแล้วหลายคัน ชาวบ้านเดือดร้อนซ้ำเติมโควิด ขณะที่พยาบาลสาวเมืองตรังโดนด้วย โพสต์เล่านาทีระทึก หลังเกิดเหตุชายฉกรรจ์เดินเคาะประตูรถโชคดีรอดหวุดหวิด เบื้องต้นไม่รู้วัตถุประสงค์ จี้ตำรวจผ่านมา 8 วันยังล่าตัวคนร้ายไม่ได้ ชาวบ้านไร้ความปลอดภัยในชีวิตและทรัพย์สิน ผู้สื่อข่าวรายงานว่า นายประสิทธิ์ จู่วัฒนาพงศ์ อายุ 61 ปี อดีตประธานชุมชนหน้าวัดห้วยยอด พร้อมด้วย นายพรภวิษย์ สมจริง อายุ 20 ปี เจ้าหน้าที่หน่วยกู้ภัยสมาคมห้วยยอดกุศลสงเคราะห์ และชาวบ้านจำนวนหนึ่ง นำผู้สื่อข่าวประจำ จ.ตรัง เดินทางลงไปยัง ถนนเพชรเกษมสายลำภูรา-ห้วยยอด ช่วง ต.ปากคม อ.ห้วยยอด จ.ตรัง และบริเวณถนนสายควนหนังขำ ใกล้กับสนามกีฬาเทศบาล ต.ห้วยยอด จำนวน 2 จุด ซึ่งเป็นจุดเกิดเหตุที่มีมือดีแอบนำเอา “เหล็กเรือใบ” ลักษณะเป็นเหล็กแหลม เชื่อมติดอยู่บนแผ่นเหล็กสี่เหลี่ยมใช้เป็นฐานเจาะรูทั้งสี่มุมและใช้ตะปูตอกยึดติดไว้บนถนน ทำให้ชาวบ้านได้ประสบเหตุขับรถเหยียบจนยางระเบิดแล้วจำนวนหลายคัน และมีบางรายถูกคุกคามหลังจากเกิดเหตุมีชายฉกรรจ์เข้าเคาะกระจกโดยไม่ทราบจุดประสงค์ จนสร้างความหวาดกลัวในชีวิตและทรัพย์สิน
