เมื่อเวลา 09.30 น. วันที่ 22 ม.ค. พนักงานสอบสวน สน.คลองตัน รับแจ้งเหตุอุบัติเหตุรถเมล์ชนกันมีผู้โดยสารได้รับบาดเจ็บหลายราย บริเวณแยกกล้วยน้ำไท ทิศทางมุ่งหน้าถนนสุขุมวิท ถนนพระราม 4 แขวงพระโขนง เขตคลองเตยจึงแจ้งเจ้าหน้าที่กู้ภัยมูลนิธิร่วมกตัญญูแล้วไปตรวจสอบ ที่เกิดเหตุอยู่บริเวณป้ายรถเมล์หน้าแฟมิลี่มาร์ท สาขาแยกกล้วยน้ำไท ห่างจากแยกกล้วยน้ำไท ประมาณ 300 เมตร พบรถเมล์ปรับอากาศสาย22 สีน้ำเงิน-ขาว ทะเบียน 12-2968 กรุงเทพมหานคร เลขข้างรถ 4-4061 วิ่งระหว่าง สาธุประดิษฐ์-แฮปปี้แลนด์ จอดอยู่เทียบป้ายรถประจำทาง เลนส์ซ้ายสุด ถูกรถเมล์สาย 45 สีครีม-แดง ทะเบียน 11-8434 กรุงเทพมหานคร เลขข้างรถ 3-40200 วิ่งระหว่าง สำโรง-สี่พระยา ชนอัดเข้าที่ท้ายรถ โดยรถสาย 22 ด้านท้ายถูกชนเสียหาย ในขณะที่ รถสาย 45 ที่พุ่งเข้าชน เสียหายบริเวณหน้ารถกระจกแตกทั้งบาน มีผู้โดยสารบาดเจ็บอยู่ภายในรถเมล์สาย 22 จำนวน 1 คน ขณะที่ภายในรถเมล์สาย 45 มีผู้โดยสารบาดเจ็บ 9 คน เจ้าหน้าที่อาสามูลนิธิร่วมกตัญญูต้องช่วยกันลำเลียงผู้บาดเจ็บทั้งหมดนำส่งโรงพยาบาลเทพธารินทร์
