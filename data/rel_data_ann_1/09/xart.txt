วันนี้ (18 ม.ค. 65) เมื่อเวลา 00.15 น. ร.ต.อ.คีรีเอก บุญมงคล รอง สว.(สอบสวน) สน.บางเขน รับแจ้งอุบัติเหตุรถจักรยานยนต์เสียหลักพลิกคว่ำมีผู้เสียชีวิต ถนนพหลโยธินฝั่งขาเข้า แขวงอนุสาวรีย์ เขตบางเขน กรุงเทพฯ จึงรุดไปตรวจสอบ พร้อม แพทย์นิติเวชโรงพยาบาลภูมิพล และอาสาสมัครมูลนิธิร่วมกตัญญู ที่เกิดเหตุอยู่ด้านหน้ากองพันทหารสื่อสารที่ 21 บริเวณริมฟุตปาธพบศพชาย 1 ราย ทราบชื่อ นายมนทรี อายุ 45 ปี สภาพสวมเสื้อแขนยาวสีขาว กางเกงยีนขายาว มีบาดแผลคิ้วแตก ไหล่หลุดและแขนหัก ใกล้กันพบหมวกกันน็อกแบบครึ่งใบสีฟ้าตกอยู่ ห่างไปประมาณ 300 เมตร พบรถจักรยานยนต์ สีเขียว โดยรถเป็นใหม่ไม่ติดแผ่นป้ายทะเบียน ด้านซ้ายมีรอยครูดกับถนน จากการสอบสวนทราบว่า ก่อนเกิดเหตุผู้ตายได้ซื้อรถจักรยานยนต์คันที่ขับขี่มา จากนั้นก็ขับเพื่อเดินทางกลับบ้าน แต่ขับมาได้เพียง 30 กิโลเมตร ยังไม่ทันได้เข้าบ้านซึ่งอยู่ในซอยพหลโยธิน 59 ห่างจากจุดเกิดเหตุเพียง 500 เมตร ก็มาประสบเหตุดังกล่าว เบื้องต้น พนักงานสอบสวนได้มอบให้อาสาสมัครนำร่างผู้ตายส่งชันสูตรที่โรงพยาบาลภูมิพล เพื่อหาสาเหตุ ก่อนให้ญาตินำไปประกอบพิธีตามหลักศาสนาต่อไป
