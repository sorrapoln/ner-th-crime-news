เมื่อวันที่ 21 ธันวาคม ที่กองบังคับการปราบปราม (บก.ป.) พล.ต.ต.มนตรี เทศขัน ผบก.ป. สั่งการให้ พ.ต.อ.ปทักข์ ขวัญนา ผกก.4 บก.ป. นำกำลังเจ้าหน้าที่ชุดปฏิบัติการ กก.4 บก.ป. จับกุม น.ส.ยุวดี (สงวนนามสกุล) อายุ 33 ปี ตามหมายจับศาลจังหวัดสระบุรี ที่ 218/2564 ลงวันที่ 17 ธ.ค.2564 ข้อหาฆ่าผู้อื่น ได้ภายในสำนักงานกรมฝนหลวงและการบินเกษตร ถนนพหลโยธิน แขวงลาดยาว เขตจตุจักร กทม. สืบเนื่องจากเมื่อวันที่ 20 ต.ค.ที่ผ่านมา เจ้าหน้าที่ตำรวจ สภ.หนองแค จ.สระบุรี รับแจ้งจากเจ้าหน้าที่โรงพยาบาลหนองแค ว่ามีเด็กชาย อายุ 8 ขวบ ถูกทำร้ายร่างกายเข้ามารักษาตัว ก่อนจะเสียชีวิตในเวลาต่อมา จึงเข้าตรวจสอบพร้อมกับสืบสวนสอบสวนข้อเท็จจริงจนทราบว่าสาเหตุการเสียชีวิตที่แท้จริงเกิดจากการถูก นายวิรัช แซ่เฮ้ง อายุ 31 ปี พ่อเลี้ยง ที่เพิ่งคบหากับผู้เป็นแม่ได้เพียง 2 เดือน ทารุณกรรมใช้สายไฟมัดยึดติดไว้กับขื่อบ้านแล้วเฆี่ยนทุบตีจนร่างน่วม รวมถึงบังคับให้ดื่มปัสสาวะตัวเอง โดยกระทำการในลักษณะดังกล่าวมานานนับเดือนจนเป็นเหตุให้ถึงแก่ความตาย จึงรวบรวมพยานหลักฐานออกหมายจับพร้อมกับติดตามจับกุมตัวได้ในเวลาต่อมา นอกจากนี้พนักงานสอบสวน สภ.หนองแค รวบรวมพยานหลักฐานขออำนาจศาลออกหมายจับ น.ส.ยุวดี ซึ่งเป็นแม่ของผู้เสียชีวิตเพิ่มเติมอีกราย เนื่องจากพิจารณาแล้วเห็นว่า น.ส.ยุวดี ในฐานะผู้เป็นแม่กลับนิ่งเฉยไม่ยอมทำหน้าที่ปกป้องช่วยเหลือลูกให้รอดพ้นจากการถูกพ่อเลี้ยงทำร้าย ทั้งที่อยู่ในที่เกิดเหตุ มองเห็นและรับรู้เหตุการณ์มาโดยตลอดเป็นเวลานานนับเดือนผิดวิสัยสัญชาตญาณของผู้เป็นแม่ ซึ่งหลังเกิดเรื่อง น.ส.ยุวดี หนีมาทำงานเป็นแม่บ้านอยู่ที่สำนักงานกรมฝนหลวงและการบินเกษตร กทม. เจ้าหน้าที่จึงนำกำลังเข้าติดตามจับกุมตัวได้ดังกล่าว
