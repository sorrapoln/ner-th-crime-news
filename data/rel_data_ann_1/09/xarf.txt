วันนี้ (14 ม.ค.) ผู้สื่อข่าวรายงานว่า สืบเนื่องจากเมื่อวันที่ 21 ธ.ค. 64 กระทรวงยุติธรรม โดยกรมคุ้มครองสิทธิและเสรีภาพ ได้มีการประชุมคณะอนุกรรมการพิจารณาค่าตอบแทนผู้เสียหายและจำเลยในคดีอาญา กรุงเทพมหานคร 1 ครั้งที่ 9/2564 และ ได้มีมติจ่ายค่าตอบแทน ตามพระราชบัญญัติค่าตอบแทนผู้เสียหาย และค่าทดแทนและค่าใช้จ่ายแก่จำเลยในคดีอาญา พ.ศ. 2544 (และที่แก้ไขเพิ่มเติม (ฉบับที่ 2) พ.ศ.2559) ให้แก่ ด.ญ.เอ (นามสมมติ) อายุ 11 ปี เป็นค่าตอบแทนความเสียหายจากกรณีถูกเพื่อนของบิดาล่วงละเมิดทางเพศ เป็นเงินจำนวน 60,000 บาท กระทั่งเมื่อวานนี้ (13 ม.ค.) เวลา 14.00 น. ณ ศูนย์ไกล่เกลี่ยข้อพิพาทภาคประชาชนแขวงศาลาธรรมสพน์ เขตทวีวัฒนา กรุงเทพมหานคร ดร.โฆสิต สุวินิจจิต คณะที่ปรึกษารัฐมนตรีว่าการกระทรวงยุติธรรม และ นายเกิดโชค เกษมวงศ์จิตร รองอธิบดีกรมคุ้มครองสิทธิและเสรีภาพ น.ส.จิฬาภรณ์ ตามชู กฤษณสุวรรณ ผู้อำนวยการสำนักงานช่วยเหลือทางการเงินแก่ผู้เสียหายและจำเลยในคดีอาญา พร้อมด้วย พ.ต.อ.กฤติเดช จันทร์เพชร ผกก.สน.ธรรมศาลา นางตะติยา ไกรศรศรี ผู้อำนวยการกองบริหารกองทุนผู้สูงอายุ นางราตรี แฉล้มวารี หัวหน้าบ้านพักเด็กและครอบครัว ผู้แทนจากกระทรวงการพัฒนาสังคม และความมั่นคงของมนุษย์ น.ส.สงบ บุญแสง ประธานชุมชน สุขทวี 1-2 นางสุธีรัชต์ แก้วภู่กองพันธ์ ประธานศูนย์ไกล่เกลี่ยข้อพิพาทภาคประชาชน เขตทวีวัฒนา และเจ้าหน้าที่กรมคุ้มครองสิทธิและเสรีภาพ ได้มอบเงินเยียวยาแก่เด็กหญิงเอ (นามสมมติ) อายุ 11 ปี โดยมีผู้ปกครอง เป็นผู้แทนในการรับเช็คจำนวนเงินดังกล่าว
