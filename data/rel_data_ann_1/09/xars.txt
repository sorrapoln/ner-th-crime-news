เมื่อวันที่ 18 ธ.ค. ร.ต.อ.ชรินทร์เดช สุขประดิษฐ์ รอง สว.(สอบสวน) สภ.กาญจนดิษฐ์ จ.สุราษฎร์ธานี รับแจ้งจากชุดสืบสวน สภ.เมืองสุราษฎร์ธานี เกิดเหตุยิงต่อสู้ขณะเข้าล่อซื้อยาเสพติด บนถนนหน้าพัชรีญารีสอร์ท หมู่ 1 ต.ช้างขวา คนร้ายได้รับบาดเจ็บ 1 ราย จึงรุดไปตรวจสอบ ที่เกิดเหตุเป็นถนนซอยในหมู่บ้าน พบรถยนต์ 3 คัน จอดลักษณะชนอัดติดกันอยู่ โดยคันหลังสุดเป็นรถกระบะอีซูซุ 4 ประตู สีบรอนซ์ ทะเบียน 2 กย 82 สุราษฎร์ธานี เป็นรถเจ้าหน้าที่ตำรวจ ชนติดอยู่กับท้ายรถกระบะอีซูซุ สีเขียว 4 ประตู ทะเบียน กษ 7175 สุราษฎร์ธานี มีรูกระสุนรอบคัน ด้านหน้าพังเสียหายชนอัดติดกับรถโตโยต้า วีออส สีดำ ทะเบียน กง 2718 สุราษฎร์ธานี เป็นรถของเจ้าหน้าที่ตำรวจ ใกล้กันพบผู้บาดเจ็บ 1 ราย สภาพถูกกระสุนปืนไม่ทราบขนาดเข้าที่ขาทั้งสองข้าง เจ้าหน้าที่รีบนำส่งโรงพยาบาลกาญจนดิษฐ์ และอายัดตัวดำเนินคดี ทราบชื่อนายสถาพร สุขศรี อายุ 31 ปี ชาว อ.กาญจนดิษฐ์ จ.สุราษฎร์ธานี พ.ต.ท.ยศ ชาวเรา รอง ผกก.สส.สภ.เมืองสุราษฎร์ธานี เปิดเผยว่า ก่อนเกิดเหตุ ร.ต.ท.ศตวรรษ ฮั่นสกุล รอง สว.สส.สภ.เมืองสุราษฎร์ธานี หัวหน้าชุดยาเสพติด มีการจับกุมผู้เสพรายหนึ่งนำตัวมาสอบสวนขยายผลว่าซื้อยาเสพติดมาจากนายสถาพร จึงวางแผนล่อซื้อจับกุม โดยนัดนายสถาพร พ่อค้ายาเสพติดให้มาส่งของบริเวณวัดนางห้า ใกล้กับจุดเกิดเหตุ แต่ขณะส่งมอบนายสถาพร ไหวตัวทันเร่งเครื่องขับรถหลบหนี ชุดจับกุมขับรถไล่ติดตาม ระหว่างนั้น นายสถาพร ใช้ปืนยิงทะลุกระจกออกมาด้านหลัง เจ้าหน้าที่จึงตัดสินใจให้รถอีกคันดักหน้าชนแล้วอีกคันปิดท้าย ทำให้รถนายสถาพร ไปต่อไม่ได้ จึงเปิดประตูรถวิ่งหนีโดยใช้ปืนยิงเปิดทาง เจ้าหน้าที่จึงตัดสินใจยิงขาทั้งสองข้าง จนนายสถาพรล้มลง และจับกุมได้พร้อมอาวุธปืนขนาด 9 มม. จากการตรวจค้นภายรถผู้ต้องหาพบของกลางยาบ้า 4,000 เม็ด และคราบผงสีขาวคาดว่าเป็นยาไอซ์บริเวณที่วางเท้าด้านผู้โดยสาร จึงเก็บส่งตรวจเป็นหลักฐาน ก่อนนำตัวพร้อมของกลางส่งดำเนินคดีตามกฎหมายต่อไป
