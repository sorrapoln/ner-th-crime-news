เมื่อเวลา 20.00 น. วันที่ 24 ธันวาคม พ.ต.ท.นพดล วันดี สารวัตรเวร สภ.หนองขาม รับแจ้งเหตุว่ามีรถเฉี่ยวชนกันบริเวณหน้าปั๊มน้ำมัน ปตท.ปิ่นทองเขาชี ขาเข้าแหลมฉบัง อ.ศรีราชา จ.ชลบุรี จึงรุดไปสอบสวนที่เกิดเหตุพบว่ามีผู้ได้รับบาดเจ็บหลายคน และได้นำส่งโรงพยาบาลในพื้นที่ อ.ศรีราชา นอกจากนี้ยังพบว่ามีผู้เสียชีวิต 1 ราย เป็นผู้โดยสารรถตู้คือนายนิรันดร์ แสงทับทิม อายุ 40 ปี ซึ่งกระเด็นออกมาจากรถตู้โดยสารตกลงไปในร่องน้ำ ศีรษะกระแทกพื้นเสียชีวิต จากการสอบสวนเบื้องต้นทราบว่ารถตู้โดยสารโตโยต้า สีขาว หมายเลขทะเบียน นง 7903 ชลบุรี มีผู้โดยสารมาในรถทั้งหมด 4 คน ได้พุ่งข้ามเลน คาดว่าฝนตกทำให้ถนนลื่น ชนเข้ากับรถกระบะอีซูซุ สีขาว หมายเลขทะเบียน ขฉ-545 ระยอง จนตกลงไปในร่องน้ำ นอกจากนี้ยังพบว่ามีรถพ่วง18 ล้อ ยี่ห้อฮีโน่ หัวสีขาว 85-3428 ชลบุรี ส่วนพ่วง 85-2836 ชลบุรี ได้หักหลบตกร่องหน้าปั๊มน้ำมันอีกด้วย
