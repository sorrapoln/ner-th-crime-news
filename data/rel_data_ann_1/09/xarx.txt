จากกรณีที่ คนร้ายใช้อาวุธมีดแทง นายลิขิต เลิศปรีชา อายุ 49 ปี หัวหน้า รปภ.เสียชีวิต โดยพบบาดแผลถึง 17 แผล เหตุเกิดภายใน บริษัทแห่งหนึ่งในพื้นที่ จ.ปทุมธานี ช่วงเย็นวันที่ 13 ม.ค.ที่ผ่านมา ภายหลังพบว่าผู้ก่อเหตุไม่ใช่ใครที่ไหนแต่เป็นรปภ.บริษัทเดียวกันทราบชื่อ นายวิรุตต์ ศรีสุข จากการสอบสวนพยานแวดล้อมระบุว่า ทั้งสองมีปากเสียงกันในเรื่องการทำงานและมีการท้าทายด่าทอกัน อีกทั้งก่อนหน้านี้ นายวิรุตต์ เพิ่งโดนต้นสังกัดไล่ออกจากบริษัทได้ 10 วัน เนื่องจากมีความประพฤติไม่เหมาะสม ก่อนจะมามีเรื่องกับผู้ตายดังกล่าว เกี่ยวกับเรื่องนี้ เมื่อวันที่ 14 ม.ค. พ.ต.อ.สมศักดิ์ นิเต็ม ผกก.สภ.ธัญบุรี จ.ปทุมธานี เปิดเผยว่า หลังเกิดเหตุได้ระดมชุดสืบสวนลงพื้นที่หาเบาะแสของคนร้ายโดยพบว่ากล้องวงจรปิดบริเวณหน้าหมู่บ้านเอื้ออาทรคลอง 9 อ.ธัญบุรี จ.ปทุมธานี สามารถจับภาพจยย.ฮอนด้า โซนิค สีน้ำเงินขาว โดยมีชาย 2 คนขับขี่และซ้อนท้ายเอาไว้ได้ จากการตรวจสอบพบจยย.คันดังกล่าว เป็นของคนร้าย โดยนายวิรุตต์ เป็นผู้ขับขี่ และมีผู้ชายอีกคนซ้อนท้าย ขณะนี้เจ้าหน้าที่ชุดสืบสวนได้มีการเชิญตัวชายที่ซ้อนท้ายมาสอบปากคำ ว่ามีส่วนเกี่ยวข้องหรือไม่กับเหตุที่เกิดขึ้น ขณะเดียวกันพนักงานสอบสวน สภ.ธัญบุรี ยังได้รวบรวมพยานหลักฐานไปขออำนาจศาลจังหวัดธัญบุรี ออกหมายจับคนร้ายแล้ว สำหรับปมการฆ่านั้นยังคงเป็นเรื่องความแค้นที่ถูกให้ออกจากงานและมีเรื่องส่วนตัวกับผู้ตาย.
