เมื่อเวลา 19.25 น. วันที่ 4 ธ.ค. 64 ร.ต.อ.ขันติ เพียรสูงเนิน รอง สว.(สอบสวน) สภ.เมืองชัยภูมิ รับแจ้งเหตุฆ่ากันตาย บริเวณหน้าบ้านเลขที่ 141 หมู่ที่ 2 ต.ท่าหินโงม อ.เมือง จ.ชัยภูมิ จึงเดินทางไปตรวจสอบ พร้อมแพทย์ รพ.ชัยภูมิ และหน่วยกู้ภัยสว่างคุณธรรมชัยภูมิ ที่เกิดเหตุพบศพ นายวิจิตร สีแล อายุ 30 ปี อยู่บ้านเลขที่ 141 หมู่ที่ 2 ต.ท่าหินโงม อ.เมือง จ.ชัยภูมิ นอนคว่ำหน้าเสียชีวิตจมกองเลือด สภาพหัวแบะ ใบหน้าแหลกเละ และสมองกระจายเกลื่อน ส่วนผู้ก่อเหตุไม่ได้หลบหนีไปไหน ยืนรอมอบตัวในที่เกิดเหตุ ทราบชื่อคือ นายธนกริช สีแล อายุ 44 ปี ซึ่งเป็นพี่ชายแท้ๆ ของผู้ตาย เจ้าหน้าที่จึงคุมตัวขึ้นรถ เพื่อระงับสติอารมณ์ จากการสอบถาม นายธนกริช (ผู้ก่อเหตุ) เล่าว่า ก่อนเกิดเหตุ ตนเพิ่งกลับมาจากสวนเพื่อจะมาชาร์จไฟ แต่พอมาถึงกลับถูกน้องชาย ที่กำลังนั่งดื่มสุราอยู่หน้าบ้าน กล่าวหาว่าตนไปขโมยของใช้ภายในบ้านของน้อง ตนพูดอย่างไรก็ไม่ฟังและปรี่จะเข้ามาชกต่อยตนก่อน ตนจึงคว้ามีดและไม้ที่วางอยู่ที่พื้นหน้าบ้าน ทั้งทุบและฟันเข้าที่หน้าน้องชาย ก่อนที่น้องชายจะล้มลงกับพื้น จากนั้นจึงฟันซ้ำจนเลือดอาบหน้าสมองกระจายเกลื่อนนอนแน่นิ่งไป
