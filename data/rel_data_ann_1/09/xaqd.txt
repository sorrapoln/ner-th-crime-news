เมื่อเวลา 18.00 น. วันที่ 16 ม.ค. 65 พ.ต.อ.มนต์เสก ตระกูลพานิชย์ ผกก.สน.บางนา ไปตรวจสอบเหตุชายถูกยิงบาดเจ็บ เหตุเกิดบริเวณ ซอยจ่าโสด 9 ถนนเลียบทางรถไฟสายเก่าปากน้ำ แขวงและเขตบางนา กรุงเทพฯ จึงพร้อมด้วยกองพิสูจน์หลักฐาน และหน่วยกู้ภัยมูลนิธิร่วมกตัญญูเข้าตรวจสอบ ที่เกิดเหตุพบร่างนายสาธิต แตงอ่อน อายุ 45 ปี ถูกอาวุธปืนขนาด 9 มม. ยิงเข้าที่บริเวณกลางหลัง 4 นัด ที่ท้อง 1 นัด และที่ขาอีก 1 นัด รวมทั้งสิ้น 6 นัด ได้รับบาดเจ็บสาหัส เจ้าหน้าที่เร่งนำตัวส่งโรงพยาบาลเป็นการด่วน สำหรับผู้ก่อเหตุทราบชื่อต่อมา คือ นายธนาเดช สิริรักษาธรรม อายุ 47 ปี ขณะนี้อยู่ระหว่างการหลบหนี นอกจากนี้ยังพบกองเลือดและปลอกกระสุนตกอยู่จำนวน 8 ปลอก และพบรถจักรยานยนต์ยามาฮ่า สีดำ รุ่น nmax หมายเลขทะเบียน 3 ขช 4220 กรุงเทพมหานคร ซึ่งเป็นรถของผู้ได้รับบาดเจ็บจอดอยู่ และยังพบรถจักรยานยนต์สีขาวยี่ห้อฮอนด้า รุ่นแอร์เบลด หมายเลขทะเบียน ยษบ 925 กรุงเทพมหานคร ซึ่งเป็นรถของผู้ก่อเหตุจอดทิ้งไว้อีกด้วย
