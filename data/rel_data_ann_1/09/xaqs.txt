เวลา 05.00 น. วันที่ 27 พ.ย.64 พ.ต.ต.พันธุ์ วัชรินทร์ สารวัตร (สอบสวน) สน.วิภาวดี รับแจ้งเหตุรถยนต์พุ่งชนรถ จยย.ตำรวจจราจรมีผู้ได้รับบาดเจ็บสาหัส บริเวณทางคู่ขนานถนนวิภาวดี ขาเข้า ก่อนถึงแยกสุทธิสาร แขวงดินแดง เขตดินแดง กทม.จึงรุดไปตรวจสอบพร้อมอาสาสมัครมูลนิธิร่วมกตัญญู ที่เกิดเหตุอยู่เชิงลงสะพานข้ามคลองบางซื่อ พบผู้บาดเจ็บทราบชื่อ ร.ต.อ.ประสิทธิ คำปาบัว อายุ 54 ปี รองสารวัตร จร.สน.สุทธิสาร รหัส 60-16 สภาพสวมเครื่องแบบตำรวจจราจร ได้รับบาดเจ็บขาซ้ายหัก อาการสาหัสนอนหมดสติ หน่วยกู้ชีพฯ จึงช่วยปฐมพยาบาลปั๊มหัวใจประมาณ 20 นาที ก่อนรีบนำตัวส่ง รพ.ราชวิถี ห่างไปประมาณ 60 เมตร ในเลนซ้ายสุดพบรถยนต์ ยี่ห้อฮอนด้าแจ๊ซ สีขาว หมายเลขทะเบียน ฎฬ 6400 กรุงเทพมหานคร สภาพกันชนหน้าซ้ายหลุด และยางล้อหน้าซ้ายแตก อยู่ลักษณะพุ่งชนประสานงากับรถจยย.ยี่ห้อยามาฮ่า มีโอ สีขาว ทะเบียนตราโล่ 27449 สภาพพังยับเยินทั้งคัน ส่วนผู้ที่อยู่ในรถยนต์ ทราบชื่อนายวรวัฒน์ สกุลคู 25 ปี และหญิงสาวอายุ 20 ปี ได้รับบาดเจ็บทั้งคู่ เจ้าหน้าที่จึงนำตัวส่ง รพ.เปาโล พหลโยธิน จากการสอบสวนทราบว่า ก่อนเกิดเหตุขณะเจ้าหน้าที่ตำรวจจราจร กำลังขี่จยย.ย้อนศร ออกตรวจเส้นทางในเลนซ้ายสุดเพื่ออำนวยการจราจรในช่วงเช้า ก่อนออกเวรเวลา 06.00 น. เมื่อมาถึงที่เกิดเหตุคาดว่ารถยนต์คันดังกล่าวขับมาด้วยความเร็ว ก่อนจะขับเหินข้ามสะพาน จนเสียหลักพุ่งชนประสานงารถของเจ้าหน้าที่ตำรวจจราจรจนร่างกระเด็นตกรถจยย.ไถลไปไกลกว่า 60 เมตร
