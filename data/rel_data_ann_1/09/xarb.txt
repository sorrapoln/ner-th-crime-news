ศูนย์ปราบปรามอาชญากรรมทางเทคโนโลยีสารสนเทศ เผยผลการระดมกวาดล้างอาชญากรรมทั่วไปและอาชญากรรมทางเทคโนโลยี ช่วงปีใหม่ ตั้งแต่วันที่ 25 ธันวาคม 2564 – 3 มกราคม 2565 จับกุมการกระทำความผิดอาชญากรรมทางเทคโนโลยีได้ทั้งสิ้น 3,634 ราย นำหมายศาลเข้าจับกุม น.ส.วัชรา ผู้ต้องหาชาวร้อยเอ็ด ได้ที่ อ.กระทุ่มแบน จ.สมุทรสาคร มีพฤติการณ์ชักชวนเหยื่อทั่วไปเข้ามาระดมทุนเล่นแชร์ โดยเปิดเฟซบุ๊กและกลุ่มไลน์ชื่อ “CM Gold” และ “บ้านแชร์ M” อ้างว่าเปียแชร์ จ่ายผลตอบแทนสูงกว่าอัตราดอกเบี้ยที่สถาบันการเงินพึงจ่ายได้ โดยไม่ได้เปียแชร์หรือจ่ายดอกเบี้ยจริง เมื่อถึงกำหนดจ่ายเงินสมาชิกได้ปิดกลุ่มแล้วหลบหนี ผู้เสียหายเข้าร้องทุกข์ต่อหน่วยงานต่างๆ ทั้งตำรวจ และกรมสอบสวนคดีพิเศษ เบื้องต้นมีเหยื่อหลงเชื่อสมัครเล่นแชร์กว่า 300 ราย ทั้งนี้ ผู้เสียหายกว่า 50 ราย มายืนยันตัวผู้กระทำความผิด คือ น.ส.วัชรา และเรียกร้องค่าเสียหายมูลค่ากว่า 10 ล้านบาท.
