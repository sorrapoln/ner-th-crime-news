พลตำรวจตรีไตรรงค์ ผิวพรรณ รองผู้บัญชาการตำรวจนครบาล ฝ่ายกฎหมายและสอบสวน กล่าวถึงความคืบหน้าการติดตามตัวมูลนิธิเลือดร้อนยกพวกยิงกันเมื่อคืนวานที่ผ่านมาว่า ล่าสุด ทราบตัวผู้ก่อเหตุทั้ง 2 ฝ่ายแล้ว ซึ่งผู้ใหญ่ทั้ง 2 มูลนิธิได้ประสานมายังตำรวจนครบาลว่าจะนำตัวผู้ก่อเหตุมามอบตัว แต่จนถึงขณะนี้ยังไม่มีนำตัวมาแต่อย่างใด ซึ่งการนัดหมายมอบตัวดังกล่าวไม่ได้ระบุวันเวลา ดังนั้นตำรวจก็จะไม่รอให้ผู้ก่อเหตุมามอบตัว แต่จะเร่งรวบรวมพยานหลักฐานขออำนาจศาลออกหมายจับทันทีที่สำนวนพร้อม โดยขณะนี้คดีแบ่งออกเป็น 2 พื้นที่ของ สน.ทุ่งสองห้อง แบ่งออกเป็น 2 คดี คือคดีทำร้ายร่างกาย และคดียิงปืนขึ้นฟ้าข่มขู่ ซึ่งคดีนี้มีผู้ต้องหาชัดเจนแล้ว 2 คน และยังอยู่ระหว่างการรวบรวมพยานหลักฐานอีกบางส่วน ส่วนที่ สน.โคกคราม อีก 1 คดี คือคดีทำร้ายร่างกายโดยใช้อาวุธ มีผู้กระทำผิดไม่ต่ำกว่า 3 คน ทั้งนี้ ผู้บัญชาการตำรวจนครบาลได้ย้ำเมื่อวานที่ผ่านมา ให้เร่งรัดการสอบสวนและรวบรวมพยานหลักฐานให้ได้โดยเร็วที่สุดและทำคดีอย่างตรงไปตรงมาตามข้อเท็จจริง แต่ในขณะเดียวกัน ทางผู้บัญชาการตำรวจนครบาล ไม่ได้ขีดเส้นตายการทำงานของพนักงานสอบสวนหรือผู้ต้องหาแต่อย่างใด เพียงเน้นย้ำให้พนักงานสอบสวนและตำรวจฝ่ายสืบสวนทำงานอย่างเต็มที่ ส่วนผู้ต้องหา หากสำนึกได้ ก็ควรรีบเข้ามอบตัวจะเป็นประโยชน์กว่า
