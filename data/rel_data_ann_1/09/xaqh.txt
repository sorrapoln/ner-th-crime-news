กรณี นายวิรัช แซ่เฮ้ง อายุ 37 ปี ชาว จ.สงขลา พ่อเลี้ยงอำมหิต เมาสุราแล้วลงมือทารุณกรรมลูกเลี้ยง เด็กชายวัย 8 ขวบ ด้วยการจับโยงกับขื่อบ้าน ในพื้นที่เขตเทศบาล ต.หนองแค อ.หนองแค จ.สระบุรี แล้วใช้สายไฟเฆี่ยนตีจนแน่นิ่ง จากนั้นยังใช้ปัสสาวะของเด็กที่ใส่ขวดไว้ จับมากรอกปากแล้วเตะซ้ำอีกหลายครั้ง จนเด็กไปเสียชีวิต ที่ รพ.หนองแค หลังก่อเหตุ นายวิรัช พยายามหลบหนีลงใต้ แต่ก็ถูกสกัดจับได้ในพื้นที่ อ.กุยบุรี จ.ประจวบคีรีขันธ์ ขณะที่อัยการเชื่อว่า น.ส.บี (นามสมมุติ) อายุ 33 ปี แม่แท้ๆ เด็กน่าจะมีส่วนเกี่ยวข้องด้วย เนื่องจากไม่เชื่อว่าอยู่บ้านเดียวกันแล้วจะไม่รู้เรื่อง ตามที่ได้เสนอข่าวมาอย่างต่อเนื่องแล้วนั้น ความคืบหน้า เมื่อวันที่ 21 ธ.ค. ที่ กองบังคับการปราบปราม (บก.ป.) พล.ต.ต.มนตรี เทศขัน ผบก.ป. สั่งการให้ พ.ต.อ.ปทักข์ ขวัญนาผกก.4 บก.ป. นำกำลังเจ้าหน้าที่ชุดปฏิบัติการ กก.4 บก.ป. จับกุม น.ส.บี ผู้ต้องหา ตามหมายจับศาลจังหวัดสระบุรี ที่ 218/2564 ลงวันที่ 17 ธ.ค. 2564 ข้อหา ฆ่าผู้อื่น โดยจับกุมได้ภายในสำนักงานกรมฝนหลวงและการบินเกษตร ถนนพหลโยธิน แขวงลาดยาว เขตจตุจักร กรุงเทพฯ สอบสวนเบื้องต้น น.ส.บี ให้การปฏิเสธ อ้างว่าที่ไม่ช่วยเหลือเพราะเกรงว่าลูกชายจะถูกนายวิรัช ทารุณกรรมหนักขึ้นกว่าเดิม เพราะเคยห้ามแล้วไม่เป็นผล เบื้องต้นจึงแจ้งข้อกล่าวหาตามหมายจับ ก่อนนำตัวส่ง สภ.หนองแค จ.สระบุรี ดำเนินการตามกฎหมายต่อไป
