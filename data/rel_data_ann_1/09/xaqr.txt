วันที่ 30 พ.ย. 2564 ผู้สื่อข่าว จ.นครปฐม รายงานว่า ความคืบหน้าเหตุเพลิงไหม้ โกดังเก็บน้ำมันของบริษัทประภากรออยล์ จำกัด ตั้งอยู่ที่ ต.อ้อมใหญ่ อ.สามพราน จ.นครปฐม เมื่อวันที่ 29 พ.ย. 2564 ประเมินความเสียหายมากกว่า 40 ล้านบาท ตำรวจชุดสืบสวน สภ.โพธิ์แก้ว เข้าสอบปากคำ น.ส.สิราสินี ศรียา อายุ 38 ปี หัวหน้าแผนกคลังสินค้าของบริษัท ผู้ได้รับบาดเจ็บในเหตุการณ์นี้เพียงคนเดียว เบื้องต้นพบพิรุธ บอกว่า น่าจะมีการวางเพลิง แต่ตนไม่เห็นว่าเป็นใคร เจ้าหน้าที่จึงเข้าตรวจสอบที่เกิดเหตุ พบวงจรปิดที่ถูกไฟเผาไหม้ได้รับความเสียหาย จึงทำการกู้ไฟล์ภาพได้บางส่วน พบว่าภาพบันทึกเหตุการณ์ช่วงเกิดเหตุภายในโกดัง มีน.ส.สิราสินี อยู่ตามลำพัง ได้เดินเข้าไปจุดเก็บสินค้า ในมือถือกระดาษขนาด A 4 มีการจุดไฟแล้วนำไปวางไว้บริเวณถังน้ำมันหล่อลื่น จนทำให้เกิดไฟไหม้ลุกลาม เจ้าหน้าที่ได้เข้าสอบปากคำพร้อมแสดงหลักฐานกับ น.ส.สิราสินี อีกครั้ง เจ้าตัวจึงยอมรับว่า ที่ทำเพราะถูกเจ้าของบริษัทด่าว่าบ่อยครั้ง
