เมื่อเวลา 21.00 น. วันที่ 23 ธ.ค.64 พ.ต.อ.ณัฐพล จันมะโน ผกก.สภ.สันกำแพง รับแจ้งเหตุคนถูกแทง เสียชีวิต ที่บ้านเลขที่ 60 หมู่ 5 ต.แม่ปูคา อ.สันกำแพง จ.เชียงใหม่ จึงเดินทางไปตรวจสอบ พร้อมเจ้าหน้าที่สายตรวจ ที่เกิดเหตุเป็นบ้าน 2 ชั้น ครึ่งไม้ครึ่งปูน บริเวณชั้นล่างพบศพ น.ส.มาลี นามแสง อายุ 66 ปี เจ้าของบ้าน นอนหงายเสียชีวิต เลือดไหลนองพื้น จากการตรวจสอบพบบาดแผลถูกแทงที่ชายโครงด้านขวา 1 แผล ลำตัวด้านหน้า 3 แผล และแขน 3 แผล ส่วนผู้ก่อเหตุเป็นน้องชาวแท้ๆของผู้ตาย ทราบชื่อคือ นายสุขสันต์ นามแสง อายุ 57 ปี อยู่บ้านหลังเดียวกัน หลังก่อเหตุไม่ได้หลบหนีไปไหน นั่งรออยู่ในที่เกิดเหตุ ส่วนศพผู้ตายนั้น เจ้าหน้าที่ได้ส่งไปชันสูตร ที่ รพ.มหาราช นครเชียงใหม่ จากการสอบสวน นายสุขสันต์ ผู้ก่อเหตุ ให้การว่า ตนขอเงินพี่สาว 1,000 บาท จะเอาไปจ่ายค่าประกันสังคม ที่ขาดส่งมา 3 เดือน แต่พี่สาวไม่ให้บอกว่าไม่มีเงิน จึงเกิดการโต้เถียงกัน ตนโมโหจึงใช้มีดปลายแหลมยาวประมาณยาว 10 นิ้ว แทงพี่สาวจนเสียชีวิต
