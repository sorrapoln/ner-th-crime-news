เมื่อวันที่ 29 ธันวาคม พล.ต.ท.จิรภพ ภูริเดช ผบช.ก. พล.ต.ต.วิวัฒน์ คำชำนาญ ผบก.ปคม.สั่งการให้ พ.ต.อ.มนูญ แก้วก่ำ ผกก.3 บก.ปคม. พ.ต.ต.เชษฐ์ศุภากร พิริยะพงษ์พันธ์ สว.กก.3 บก.ปคม. จับกุมนางนาตารี หรืออ๋อม (สงวนนามสกุล) อายุ 42 ปี ตามหมายจับศาลอาญา ที่ 912/2553 ลงวันที่ 28 เม.ย.53 ข้อหา “ร่วมกันค้ามนุษย์ โดยแสวงหาผลประโยชน์จากการค้าประเวณี, โดยใช้อุบายหลอกลวง ซึ่งเด็กอายุไม่เกินสิบห้าปีและเด็กอายุสิบห้าปีแต่ยังไม่เกินสิบแปดปีฯ” ได้ที่บริเวณหน้าบ้านพัก หมู่ 4 ต.ไม้ฝาด อ.สิเกา จ.ตรัง สืบเนื่องจากเมื่อเดือน ก.ย.52 มีเด็กสาวสองคนถูกกลุ่มผู้ต้องหาหลอกว่าจะพาไปทำงานเป็นเด็กเสิร์ฟในร้านอาหารที่ประเทศมาเลเซีย อ้างว่ามีรายได้เดือนละประมาณ 4-5 หมื่นบาท เหยื่อเห็นว่ารายได้ดีกว่าทำงานอยู่ในประเทศจึงหลงเชื่อ โดยเดินทางจาก อ.หาดใหญ่ จ.สงขลา ผ่านด่านเข้าประเทศมาเลเซีย เมื่อไปถึงก็เลยรู้ว่าถูกหลอก เพราะถูกพาตัวไปกักขังไว้ที่คอนโดมิเนียมแห่งหนึ่ง ห้ามไม่ให้เดินทางไปไหน ระหว่างนั้นจะมีคนคอยควบคุมพาไปทำงานที่ร้านคาราโอเกะ เพื่อให้ค้าประเวณี และต้องใช้หนี้สำหรับค่าใช้จ่ายในการเดินทางมาทำงานถึงคนละ 7 หมื่นบาท
