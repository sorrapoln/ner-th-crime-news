เมื่อเวลา 22.30 น.วันที่ 17 ธ.ค. 2564 ร.ต.อ.อุทัย ยอดราช รอง สว.(สอบสวน) สภ.สิชล จ.นครศรีธรรมราช ได้รับแจ้งว่ามีเหตุลูกเรือประมงชาวมอญฆ่าเผาลูกเรือคนไทยที่บ้านเช่าใกล้กับแพปลา หน้า รพ.สิชล หมู่ 5 ต.สิชล อ.สิชล จ.นครศรีธรรมราช จึงพร้อมด้วย พ.ต.อ.กิตติศักดิ์ รามสวัสดิ์ ผกก., พ.ต.ท.บัณฑิต สุขะวิศิษฎ์ รอง ผกก.ป., พ.ต.ท.สุรินทร์ ชูศรี รอง ผกก.(สอบสวน) พ.ต.ท.ภูมินทร์ เพชรม่วง สว.สส. และกำลังตำรวจชุดสืบสวน, ตำรวจพิสูจน์หลักฐานพร้อมแพทย์เวร รพ.สิชล กู้ภัยประชาพิทักษ์ชีพสิชล มูลนิธิประชาร่วมใจและรถดับเพลิงเทศบาลตำบลสิชล ไปทำการดับเพลิงและร่วมกันสืบสวนสอบสวนและชันสูตรพลิกศพในที่เกิดเหตุ เมื่อไปถึงที่เกิดเหตุบริเวณหน้าบ้านเช่าห้องแถวชั้นเดียว 4 ห้องติดกัน จนท.พบแคร่ไม้หน้าบ้านเช่าใต้ต้นมะขามถูกเพลิงไหม้จนวอด และพบซากรถจยย.ถูกเผา 1 คัน ซึ่ง จนท.ดับเพลิงได้ฉีดน้ำดับเพลิงไม่ให้ไฟลุกลามไป ใช้เวลาประมาณ 15 นาทีเพลิงจึงสงบลง โดย จนท.พบซากศพนายสมจินต์ ใบเต้ หรือ "บัง" อายุ 44 ปี ชาวบ้าน ต.กลาย อ.ท่าศาลา จ.นครศรีธรรมราช สภาพศพถูกเผาไฟไหม้เกรียมดำเป็นตอตะโกทั้งร่าง พร้อมซากรถ จยย.ไม่ทราบสีและยี่ห้อจำนวนคันที่ถูกเผาจนวอดทั้งคันเช่นกัน หลังเพลิงสงบ จนท.ได้จับกุมผู้ต้องหาที่ก่อเหตุ ที่ไม่ได้หลบหนีไปไหน คุมตัวมาสอบสวนทราบผู้ต้องหาชื่อนายตูยะ อายุ 22 ปี ลูกเรือประมงชาวมอญ พร้อมของกลางอาวุธมีด 1 เล่ม ค้อน 1 อัน ซึ่งนายตูยะ ยังมีอาการเมายาเสพติด จนท.จึงคุมตัวไปตรวจพบฉี่สีม่วงก่อนคุมตัวสงบสติอารมณ์และคุมตัวเข้าห้องขังเพื่อดำเนินคดีตามกฎหมายต่อไป
