เมื่อวันที่ 12 ม.ค. 2565 ผู้สื่อข่าวรายงานว่า มีผู้ใช้เฟซบุ๊กรายหนึ่งได้โพสต์ข้อความเกี่ยวกับเพื่อนรุ่นน้อง 2 คน ถูกวัยรุ่นชาย 2 คน ที่ไม่เคยรู้จักกันมาก่อน ขี่รถจยย. ประกบยิง 2 นัด ทำให้คนซ้อนซึ่งเป็นนักศึกษา วิทยาลัยเทคโนโลยีปิ่นมณฑล ปี 3 อายุ 19 ปี ถูกยิงเสียชีวิต เหตุเกิดที่หมู่บ้านพฤกษา 3 ม.5 ต.บางคูรัด อ.บางบัวทอง จ.นนทบุรี เมื่อวันที่ 11 มกราคม 65 ที่ผ่านมา นายสายชล อายุ 22 ปี เจ้าของโพสต์ เปิดเผยว่า ตนเป็นรุ่นพี่ของผู้บาดเจ็บและเสียชีวิต ซึ่งทั้ง 2 ฝ่าย ไม่ได้รู้จักหรือมีเรื่องบาดหมางกันมาก่อน โดยรุ่นน้องของตนขี่รถจยย. ออกไปซื้อของที่ร้านสะดวกซื้อ แล้วบังเอิญเจอคนร้ายขี่รถจยย. สวนทางมา จากนั้นคนร้ายได้เข้ามาถามว่า “มึงหรอ” 2 ครั้ง รุ่นน้องของตนจึงตอบไปว่า “ไม่ใช่ผมครับพี่” เมื่อเห็นท่าไม่ดีจึงหันหัวรถจยย. เข้าซอย แต่คนร้ายได้วิ่งตามไปก่อนชักปืนยิงระยะเผาขน 2 นัด ทำให้รุ่นน้องของตนได้รับบาดเจ็บและเสียชีวิตในเวลาต่อมา กับเหตุการณ์ที่เกิดขึ้นตนรู้สึกแย่มาก ที่บ้านเมืองยังมีคนประเภทนี้อยู่ อยากให้เจ้าหน้าที่ตำรวจเร่งติดตามจับกุมตัวมาดำเนินคดีให้ได้โดยเร็ว อยากขอความเป็นธรรมให้กับรุ่นน้องทั้งสองคนเพราะเค้ายังอายุไม่ถึง 20 ปี อนาคตยังอีกไกล ด้านนายณัฐชัย อายุ 19 ปี ผู้ที่อยู่ในเหตุการณ์ กล่าวว่า เกิดเหตุประมาณ 18.30 น . ตนขี่รถจยย. ไปซื้อของจากนั้นเจอกับคนร้ายตรงวินรถตู้ ขับวนไล่มาปาดหน้าแล้วคนซ้อนก็ลงมายิงเลย ตนได้ยินคนขับพูดถามหาคนชื่อเติ้ล คนขี่รถจยย. เรียนโรงเรียนเทคโนโลยีกรุงธน ส่วนตนเรียนโรงเรียนปิ่นมณฑล ซึ่งสองโรงเรียนนี้ไม่ถูกกัน อาจเป็นไปได้ว่าสาเหตุเพราะเรื่องสถาบัน พ.ต.อ.พฤฒ จำรูญศาสตร์ ผกก.สภ.บางบัวทอง กล่าวว่า จากการตรวจสอบที่เกิดเหตุ พบว่าคนร้าย 2 คน ขี่รถจยย. ฮอนด้า พีซีเอ็กซ์ สีดำ ไม่ทราบหมายเลขทะเบียน สาเหตุการขัดแย้งน่าจะมาจาก สถาบันการศึกษาที่ไม่ถูกกัน ฝ่ายผู้ก่อเหตุศึกษาอยู่ที่เทคโนโลยี่ธนบุรี ส่วนฝ่ายผู้เสียชีวิตศึกษาอยู่ที่ เทคโนโลยีปิ่นมณฑล สาย 2 ในขณะนี้ กำลังรวบรวมหลักฐานออกหมายจับเพื่อออกหมายจับ
