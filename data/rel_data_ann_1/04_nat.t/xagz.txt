เมื่อวันที่22มี.ค.60 เวลา 00.30น. ร.ต.อ.ธนาร พันธ์ชู รองสารวัตรสอบสวน สภ.เมือง จ.นครศรีธรรมราช รุดไปตรวจสอบเหตุแทงกันมีผู้ได้รับบาดเจ็บ2รายที่หน้าร้านโกดำอะไหล่เก่า ม.1 ต.ปากพูน อ.เมืองนครศรีธรรมราช ที่เกิดเหตุพบผู้บาดเจ็บชื่อนายจตุรงค์ โพธิ์ศรี อายุ 19 ปี ถูกแทงด้วยมีดเข้าที่ชายโครงซ้ายด้านหลังเป็นแผลฉกรรจ์ 1 แผล อีกคนคือนายสราวุฒิ รักเกียรติ อายุเท่ากันถูกแทงเข้าที่หน้าท้อง 1 แผลฉกรรจ์ ถูกนำส่ง รพ.มหาราชนครศรีธรรมราช แต่ทั้ง 2 ทนพิษบาดแผลไม่ไหวได้เสียชีวิตในเวลาต่อมา พ.ต.ท.วินัย คงประพันธ์ รอง ผกก.สส.สภ.เมือง เปิดเผยว่า คนร้ายที่ลงมือก่อเหตุโกรธผู้ตายทั้งสองที่ไปกล่าวหาว่าเป็นโจรจะขโมยรถเก๋ง ก่อนจะชักอาวุธมีดมาจ้วงแทงผู้ตายทั้ง 2 เต็มแรงคนละครั้งแล้ววิ่งหลบหนีไปตอนนี้รู้แล้วว่าคนร้ายเป็นใคร มั่นใจว่าจะสามารถจับกุมตัวมาดำเนินคดีได้ตามกฎหมาย
