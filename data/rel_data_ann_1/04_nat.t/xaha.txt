เมื่อวลา 21.30 น. วันที่ 12 ม.ค. 65 ร.ต.อ.กุลธวัช รวมจิตร รอง สว.(สอบสวน) สภ.เมืองชลบุรี รับแจ้งเหตุยิงกัน ภายในบ้านเลขที่ 24/268 หมู่บ้านเพชรวิลล่า หมู่ 1 ต.หนองรี อ.เมือง จ.ชลบุรี มีผู้เสียชีวิต จึงเดินทางไปตรวจสอบ พร้อม พ.ต.อ.ธนาวุฒิ จงจิระ รอง ผบก.ภ.จว.ชลบุรี พ.ต.อ.นิทัศน์ แหวนประดับ ผกก.สภ.เมืองชลบุรี พ.ต.ท.เอกราช มาละวรรณโณ รอง ผกก.ป. กำลังตำรวจชุดสืบสวน แพทย์เวร รพ.ชลบุรี เจ้าหน้าที่ตำรวจพิสูจน์หลักฐานภาค 2 และกู้ภัยไตรคุณธรรม ที่เกิดเหตุเป็นทาวน์เฮาส์ 2 ชั้น บริเวณชั้นล่างข้างโต๊ะอาหารพบศพ น.ส.มาลี แสงกระจุย อายุ 46 ปี (แม่) ถูกยิงด้วยอาวุธปืนขนาด 9 มม. เข้าที่ศีรษะ 1 นัด สภาพนอนคว่ำหน้าเสียชีวิต ใกล้กันพบศพ นายเอกชัย พฤกธิไพทูรย์ อายุ 34 ปี (พี่เขย) ถูกยิงด้วยอาวุธปืนขนาดเดียวกันเข้าที่ศีรษะ 1 นัด เสียชีวิต และที่บริเวณราวบันไดทางขึ้นชั้น 2 พบศพ นายวินัย ภู่ภักดี อายุ 52 ปี (พ่อ) ใช้สายไฟผูกคอตัวเองเสียชีวิตติดกับลูกกรง นอกจากนี้ในที่เกิดเหตุยังพบปลอกกระสุนปืนขนาด 9 มม. จำนวน 4 ปลอก และพบอาวุธปืนแบบแม็กกาซีน ขนาด 9 มม.วางอยู่ในห้องชั้น 2 เจ้าหน้าที่จึงเก็บไว้เป็นหลักฐาน
