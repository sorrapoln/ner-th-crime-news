เจ้าหน้าที่ตำรวจ สน.คันนายาว พร้อมเจ้าหน้าที่กองพิสูจน์หลักฐาน เข้าตรวจสอบที่ร้านทองแห่งหนึ่งบริเวณปากซอยคู้บอน 2 เขตคันนายาว หลังมีคนร้ายบุกเข้าไปชิงทองเมื่อช่วง 13.30 น.ที่ผ่านมา พบว่าที่เกิดเหตุเป็นตึกแถว 4 ชั้น ภายในร้านมีพนักงานขายหญิง 2 คน ยังอยู่ในอาการตื่นตระหนกกับเหตุการณ์ที่เกิดขึ้น ก่อนจะให้การว่า ก่อนเกิดเหตุมีคนร้ายเป็นชายอายุประมาณ 30 ปี สวมเสื้อคลุมสีดำ กางเกงยีนขายาวสีน้ำเงิน ใส่หมวกแก๊ปสีดำ ตาตี๋ ผิวดำแดง เดินเข้ามาในร้าน พูดสำเนียงภาษากลาง ทำทีขอดูสร้อยคอทองคำ หนักเส้นละบาท รวม 3 เส้น ก่อนจะเปิดชายเสื้อให้เห็นปืนสั้นออโตเมติกสีดำที่พกมาด้วย จากนั้นก็ชักปืนออกมาข่มขู่ ด้วยความตกใจกลัว พนักงานจึงส่งสร้อยทองคำ หนัก 1 บาท ให้ 3 เส้น รวมมูลค่าประมาณ 84,000 บาท และคนร้ายได้คว้าทอง ก่อนวิ่งหลบหนีไปทางซอยคู้บอน 4
