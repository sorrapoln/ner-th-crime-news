พนักงานสอบสวน สน.เพชรเกษม ควบคุมตัวนายมนตรี ใหญ่กระโทก อดีตหัวหน้า รปภ. วัย 36 ปี ก่อเหตุข่มขืนลูกบ้านคอนโดมิเนียมชื่อดังย่านบางแค เมื่อกลางดึกคืนวันที่ 4 มกราคมที่ผ่านมา ไปขออำนาจศาลอาญา​ธนบุรี​ ฝากขังผัดแรก เป็นเวลา 12 วัน โดยพนักงานสอบสวนคัดค้านการประกันตัว เนื่องจากเป็นคดีที่สนใจของประชาชน อีกทั้งผู้ต้องหามีพฤติกรรมจะหลบหนี เกรงว่าหากได้รับการประกันตัว จะยุ่งยากในภายหลัง และอาจเข้าไปยุ่งเหยิงกับพยานหลักฐานได้ ขณะถูกควบคุมตัว​ออกจากห้องควบคุม​ผู้ต้องหา​ นายมนตรีเปิดใจต่อสื่อมวลชนที่เฝ้าสังเกตการณ์อยู่บริเวณด้านหน้า สน. อีกครั้ง โดยระบุว่า อยากจะขอโทษแม่ รวมถึงนิติบุคคลคอนโดมิเนียมดังกล่าว และบริษัทรักษาความปลอดภัยที่ทำให้เสื่อมเสียชื่อเสียงและต้องมาเดือดร้อนกับการกระทำของตนเอง ยืนยันในวันก่อเหตุนั้นเมา และไม่ได้พกพาอาวุธปืนตามที่ตกเป็นข่าว แต่ยอมรับว่ามีกุญแจมือจริง แต่ไม่ได้ล็อกมือผู้เสียหาย​ตามที่สื่อมวลชนบางสำนักนำเสนอแต่อย่างใด
