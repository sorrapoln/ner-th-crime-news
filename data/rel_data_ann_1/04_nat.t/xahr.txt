เมื่อเวลา 22.00 น. วันที่ 6 ม.ค. 65 ร.ต.อ.สุขสันต์ คงจุ้ย รอง สว.(สอบสวน) สภ.เหนือคลอง รับแจ้งเหตุยิงกัน ที่บ้านเลขที่ 177 หมู่ 2 ต.โคกยาง อ.เหนือคลอง จ.กระบี่ จึงเดินทางไปตรวจสอบ พร้อม พ.ต.อ.ทวีศักดิ์ สุวพิชญ์ภูมิ ผกก.สภ.เหนือคลอง ตำรวจชุดสืบสวน สภ.เหนือคลอง เจ้าหน้าที่พิสูจน์หลักฐาน ภ.จ.กระบี่ ที่เกิดเหตุเป็นบ้านปูนชั้นเดียว มีญาติคนเจ็บและชาวบ้านจำนวนมากมายืนดูเหตุการณ์ จากสอบถามทราบว่า มีคนถูกยิง 3 ราย ถูกญาติและเจ้าหน้าที่กู้ภัยมูลนิธิประชาสันติสุขเหนือคลอง และเจ้าหน้าที่กู้ภัยเทศบาลตำบลเหนือคลอง นำตัวส่ง รพ.เหนือคลอง และถูกส่งไปรักษาต่อ ที่ รพ.กระบี่ ก่อนหน้านี้แล้ว จากการตรวจสอบภายในบ้าน พบมีรอยเลือดกองใหญ่บริเวณหน้าห้องนอน ภายในห้องนอนพบกองเลือดนองเต็มพื้นห้อง บนเตียงนอนมีกองเลือด 1 กอง หน้าห้องน้ำซึ่งอยู่ติดกับห้องนอน พบกองเลือดอีก 1 กอง ภายในห้องนอนพบปลอกกระสุนปืนขนาด 9 มม. ตกอยู่ 4 ปลอก หัวกระสุน 9 มม. ตกอยู่ 1 หัว เจ้าหน้าที่จึงเก็บไว้เป็นหลักฐาน ส่วนอาวุธปืนพบถูกนำไปวางไว้บริเวณศาลาหน้าบ้าน ห่างจากตัวบ้านประมาณ 30 เมตร พบเป็นอาวุธปืนบาเร็ตต้าขนาด 9 มม. ภายในแมกกาซีนมีกระสุนอยู่ 3 นัด เจ้าหน้าที่ตำรวจจึงเก็บไว้เป็นหลักฐาน ส่วนคนถูกยิงทั้ง 3 ทราบว่าเป็นพ่อแม่ลูกกัน รายแรกคือ นายฉัตรชัย สมดวง อายุ 40 ปี สามีและเป็นผู้ก่อเหตุ ถูกยิงเข้าบริเวณศีรษะ 1 นัด เสียชีวิตที่ รพ.กระบี่ รายที่ 2 น.ส.ดวงกมล ทองทิพย์ อายุ 40 ปี ภรรยา ถูกยิงเข้าบริเวณกลางหน้าผาก อาการยังสาหัสนอนไม่รู้สึกตัวอยู่ที่ รพ.กระบี่ และรายที่ 3 ด.ช.ปัญญากร สมดวง อายุ 3 ปี ลูกชาย ถูกยิงเข้ากลางหน้าผาก เสียชีวิตที่ รพ.กระบี่ เช่นกัน
