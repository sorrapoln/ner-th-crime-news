เมื่อวันที่ 10 ม.ค.​ ร.ต.อ.พิชิต จิโสะ รอง สว.(สอบสวน) สภ.เขาขาว อ.ละงู จ.สตูล เปิดเผยว่า เมื่อช่วงกลางดึกวันนี้ ได้รับแจ้งเหตุยิงกันตายที่บ้านเลขที่ 161 หมู่ 11 (บ้านวังยาว) ต.น้ำผุด อ.ละงู จ.สตูล หลังรับแจ้งจึงรุดไปตรวจสอบพร้อมด้วยเจ้าหน้าที่ ที่เกิดเหตุพบศพนายสุไลหมาน ยีสะมัน อายุ 40 ปี เสียชีวิตในสภาพศพถูกยิงด้วยอาวุธปืนลูกซองยาวเข้าที่ ลำตัว คอ ไหล และบริเวณศีรษะ รวม 11 แผล และยังมีบาดแผลถูกแทงด้วยมีดปลายแหลมอีกหลายสิบแผล ในที่เกิดเหตุเจ้าหน้าที่พบปลอกกระสุนลูกซองเบอร์ 12 จำนวน 3 ปลอก จึงเก็บไว้เป็นหลักฐาน หลังตรวจสอบสถานที่เกิดเหตุอย่างละเอียดแล้ว จึงช่วยกันศพส่งโรงพยาบาลละงู เพื่อให้แพทย์ชันสูตรแผลอย่างละเอียดอีกครั้ง ก่อนมอบศพให้ญาตินำกลับไปประกอบพิธีทางศาสนาต่อไป ส่วนคนร้ายผู้ก่อเหตุทราบชื่อต่อมา นายอับดุลเราะหมาน เจะสนิ อายุ 31 ปี หลังก่อเหตุแล้วได้ยืนรอมอบตัวกับเจ้าหน้าที่ตำรวจ พร้อมด้วยของกลางปืนลูกซองยาวที่ใช้ก่อเหตุ 1 กระบอก จากการสอบสวนทราบว่า ก่อนเกิดเหตุผู้ตายได้มาที่บ้านผู้ก่อเหตุแล้วพยายามจะเข้าไปหาภรรยาผู้ก่อเหตุ แต่ภรรยาผู้ก่อเหตุไม่เล่นด้วยแถมได้โทรฯ​ แจ้งผู้ก่อเหตุ (สามี) ทำให้ผู้ก่อเหตุที่อยู่นอกบ้านรีบกลับบ้านทันที เมื่อมาถึงบ้านปรากฏว่า พบผู้ตายอยู่ที่บ้านจริงจึงได้ใช้ปืนจ่อยิงผู้ตายอย่างไม่ยั้งจนผู้ตายเสียชีวิต ก่อนที่ผู้ก่อเหตุจะชัดมีดพกออกมาจ้วงแทงซ้ำอีกหลายแผลจนผู้ตายเสียชีวิต ส่วนผู้ต้องหาหลังก่อเหตุแล้วได้ยืนรอมอบตัวกับเจ้าหน้าที่ตำรวจ​ ในเบื้องต้นแจ้งข้อหาฆ่าผู้อื่นโดยเจตนา และมีอาวุธปืน และเครื่องกระสุนปืนไว้ในครอบครองโดยไม่ได้รับอนุญาต ก่อนควบคุมตัวดำเนินคดีตามกฎหมายต่อไป
