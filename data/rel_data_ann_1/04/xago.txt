สืบเนื่องจากเจ้าหน้าที่ชุดลาดตระเวนออนไลน์ (ONLINE PATROL) ของ บก.สส.ภ.2 ร่วมกับ ศปอส.ตร. (PCT) ชุดปฏิบัติการที่ 5 ได้รับแจ้งว่าบ้านหลังหนึ่งใน ม.9 ต.บ้านสวน อ.เมือง จ.ชลบุรี มีพฤติกรรมน่าสงสัย โดยมีการใช้กระดาษปิดทึบหน้าต่างและประตูทางเข้า รวมทั้งมีบุคคลเข้าออกบ้านหลายคนคล้ายการผลัดเปลี่ยนหมุนเวียนกันมากระทำสิ่งผิดกฎหมาย สืบ ภ.2 จึงประสานงานร่วมกับ ศปอส.ตร. (PCT) ชุดปฏิบัติการที่ 5 สืบสวนร่วมกัน และขออนุมัติศาลจังหวัดชลบุรีเข้าตรวจค้นบ้านหลังดังกล่าว ตามหมายค้นศาลจังหวัดชลบุรีที่ 8/2565 ลงวันที่ 17 มกราคม 2565 ต่อมาวันที่ 18 ม.ค.65 เวลาประมาณ 07.30 น. ตำรวจนำหมายศาลเข้าตรวจค้นบ้านหลังดังกล่าว พบชั้น 2 ของบ้านใช้เป็นออฟฟิศในการทำเว็บไซต์พนันออนไลน์ พร้อมจับกุมผู้ต้องหา 8 คน เป็นแอดมินดูแลระบบ ดังนี้ 1.นายปารินทร์ อายุ 27 ปี 2.นายพัชรพล อายุ 28 ปี 3.นายอาทิตย์ อายุ 19 ปี 4.นายปัญญพัฒน์ อายุ 20 ปี 5.นายทศพล อายุ 25 ปี 6.น.ส.ศิริวรรณ อายุ 31 ปี 7.น.ส.นภัทสร อายุ 20 ปี และ 8.น.ส.จันจิรา อายุ 31 ปี และพบหลักฐานสำคัญ คือ คอมพิวเตอร์ 7 เครื่อง ซึ่งยังค้างหน้าจอโปรแกรมที่ใช้ดูระบบทั้ง 7 เครื่อง และโทรศัพท์มือถือ 29 เครื่อง
