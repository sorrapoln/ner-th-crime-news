เมื่อเวลา 10.45 น. วันที่ 9 ธ.ค.2564 ร.ต.อ.ภาคิน ขันติวงศ์ รองสารวัตร(สอบสวน) สภ.กันทรลักษ์ จ.ศรีสะเกษ รับแจ้งเหตุหญิงถูกยิงเสียชีวิตบริเวณหน้าที่ว่าการอำเภอกันทรลักษ์ จึงประสานแพทย์ ตำรวจพิสูจน์หลักฐาน แล้วรุดไปตรวจสอบพร้อม พ.ต.อ.นรินทร์ บุพตา ผกก.สภ.กันทรลักษ์ พ.ต.ท.ภทรธร ชญาธนานันท์ สว.สส. ฝ่ายสืบสวน และหน่วยกู้ภัย ที่เกิดเหตุพบศพ น.ส.เชาวนี อายุ 34 ปี บ้านอยู่ ต.กระแชง อ.กันทรลักษ์ จ.ศรีสะเกษ ถูกยิงเสียชีวิตอยู่บนเบาะคนขับรถกระบะโตโยต้า สีขาว ทะเบียน ผค 4269 อุบลราชธานี มีบาดแผลกระสุนปืนยิงเข้าที่ศีรษะและลำตัว รวม 8 นัด ปลอกกระสุนปืนตกเกลื่อนพื้น โดยมีนางถวิล อายุ 59 ปีมารดาผู้ตายอยู่ในอาการช็อกตกใจ ระบุ คนร้ายคือ ลูกเขย เป็นทหารอยู่ที่กรุงเทพฯ ชื่อ พลอาสาสมัครประยงค์ อายุ 34 ปี เป็นคนบ้านเดียวกัน ขับรถเก๋งฟอร์ดทะเบียน ฏฮ 4446 กทม. หลบหนีไป จากนั้นเจ้าหน้าที่ติดตามไปพบรถเก๋งจอดอยู่ศาลหลักเมืองกันทรลักษ์ ตำรวจชุดสืบสวนเข้าปิดล้อมรถ แต่ไม่พบตัว ระหว่างนั้นมีชาวบ้านแจ้งเห็นชายแต่งเครื่องแบบทหารถือปืนลงจากรถเดินขึ้นเข้าไปภายในศาลหลักเมืองกันทรลักษ์ เจ้าหน้าที่จึงร้องเรียกให้ออกมามอบตัว แต่ปรากฎว่ามีเสียงปืนดังขึ้น 1 นัด เมื่อเข้าตรวจสอบก็พบร่างนอนคว่ำหน้าจมกองเลือดใช้อาวุธปืนยิงศีรษะตัวเองเสียชีวิตไปแล้ว สอบสวนนางถวิล เล่าด้วยน้ำตานองหน้าว่า ลูกสาวเดินทางกลับมาจากกรุงเทพฯเมื่อ 2 วันก่อน บอกว่า ไม่สามารถจะอยู่กินฉันสามีภรรยากับสามีซึ่งเพิ่งจดทะเบียนสมรสกันได้ 8 เดือน ที่สำนักงานเขตดอนเมือง วันนี้ทั้งคู่นัดกันมาหย่าที่ อ.กันทรลักษ์ แต่เมื่อมาถึงฝ่ายชายไม่ยอมหย่าแล้วยังเกิดมีปากเสียงกัน ตนกับลูกสาวเลยพากันเดินออกมาขึ้นรถเพื่อกลับบ้าน ปรากฏว่าลูกเขย เดินไปเอาอาวุธปืนที่รถเก๋งมารัวยิงลูกสาวต่อหน้าต่อตา
