เมื่อวันที่ 9 มกราคม 2565 ผู้สื่อข่าวรายงานว่า วานนี้ทาง พล.ต.ท.กรไชย คล้ายคลึง ผบช.สอท. ได้สั่งการให้ พ.ต.อ.รุ่งเลิศ คันธจันทร์ ผกก.กลุ่มงานต่อต้านการล่วงละเมิดทางเพศต่อเด็กทางอินเตอร์เน็ต, พ.ต.ท.ธนพัฒน์ ยอดแก้ว รอง ผกก., พ.ต.ท.วิเชียร คำชุมภู สว.กับพวก ร่วมกับเจ้าหน้าที่ตำรวจ สภ.ปะคำ และ เจ้าหน้าที่ตำรวจชุด TICAC ภาค 5 จับกุมตัว นายธนวันต์ หรือโจ สายใจ อายุ 24 ปี ชาวจังหวัดบุรีรัมย์ ผู้ต้องหาตามหมายจับศาลจังหวัดเชียงใหม่ ในข้อหา “ครอบครองสื่อลามกอนาจารเด็กเพื่อแสดงหาประโยชน์ในทางเพศสำหรับตนเองหรือผู้อื่น, รีดเอาทรัพย์, บังคับ ขู่เข็ญ ใช้ ชักจูง ยุยง ส่งเสริม หรือยินยอมให้เด็กแสดงหรือกระทำการอันมีลักษณะลากมกอนาจาร ไม่ว่าจะเป็นไปเพื่อให้ได้มาซึ่งค่าตอบแทนหรือเพื่อการใด” พร้อมด้วยของกลางคือโทรศัพท์มือถือ จำนวน 2 เครื่อง โดยจับกุมได้ที่ ต.ปะคำ อ.ปะคำ จ.บุรีรัมย์ สืบเนื่องจากเมื่อประมาณเดือน พ.ย.2564 ได้มีผู้ปกครองของเด็กหญิงอายุ 12 ปี ร้องขอความช่วยเหลือว่าบุตรสาวของตนเอง ซึ่งมีอายุเพียงแค่ 12 ปี ถูกคนร้ายที่รู้จักกันผ่านการเล่นเกมส์ออนไลน์ Free Fire จากนั้นคุยได้เข้าตีสนิทพูดคุยในทำนองชู้สาวกับบุตรสาวของตนแล้วล่อลวงให้ถ่ายคลิปโป๊ส่งไปให้คนร้าย เมื่อได้คลิปแล้วได้นำไปแบล็กเมล์ให้เด็กโอนเงินให้หลายครั้ง อีกทั้งได้นำคลิปไปเผยแพร่ส่งต่อให้กับพ่อแม่ของเด็กและคนรู้จัก พร้อมทั้งท้าทายให้ไปแจ้งความจับกุมตนเอง เจ้าหน้าที่ตำรวจจึงสืบสวนจนทราบว่าคนร้ายคือนายธนวันต์ หรือโจ จึงส่งข้อมูลให้พนักงานสอบสวน สภ.สารภี จว.เชียงใหม่ เพื่อออกหมายจับ ต่อมานายธนวันต์ได้หลบหนีมากบดานอยู่ที่ จ.บุรีรัมย์ และถูกจับกุมในวันนี้
