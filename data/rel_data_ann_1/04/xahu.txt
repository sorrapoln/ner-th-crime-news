วันที่ 26 กันยายน 2564 พ.ต.ท.สุเทพ เพ็ชรเกิด สารวัตรสอบสวน สภ.บางสะพาน อ.บางสะพาน จ.ประจวบคีรีขันธ์ รับแจ้งมีเหตุคนถูกฆ่าเสียชีวิต ภายในบ้าน ใน ต.ร่อนทอง อ.บางสะพาน จ.ประจวบคีรีขันธ์ จึงรายงานผู้บังคับบัญชาทราบ แล้วเดินทางไปตรวจสอบที่เกิดเหตุ พร้อมด้วยตำรวจชุดสืบสวน เจ้าหน้าที่พิสูจน์หลักฐาน แพทย์เวรโรงพยาบาลบางสะพาน และเจ้าหน้าที่กู้ภัยมูลนิธิสว่างราษฎร์ศรัทธาธรรมสถาน โดยที่เกิดเหตุเป็นบ้านปลูกชั้นเดียว อยู่ภายในสวนทุเรียนคลองลอย และสวนยางพาราหลายสิบไร่ บนไหล่เขา โดยจุดดังกล่าวอยู่ห่างจากหมู่บ้าน เจ้าหน้าที่ต้องใช้รถกระบะขับเคลื่อนสี่ล้อเข้าไปในพื้นที่ ภายในบ้านพบศพนายสมพร กลับแก้ว อายุ 53 ปี เจ้าของบ้าน สภาพศพนอนคว่ำหน้าอยู่ที่พื้นภายในบ้าน ไม่สวมเสื้อ สวมเพียงกางเกงขาสั้นสีดำ ที่มือซ้ายกำพวงกุญแจ มือขวากำไฟแช็ค ที่ลำคอมีบาดแผลฉกรรจ์ ถูกของมีคมแทงบริเวณคอ 1 แผล คาดว่าเสียชีวิตมาแล้วไม่ต่ำกว่า 4 ชั่วโมง โดยนายวิทวัส สิทธิวงษ์ เป็นผู้พบศพ มีนางโสภา ปานศรี ภรรยาผู้เสียชีวิตรอให้การกับเจ้าหน้าที่ตำรวจ ทั้งนี้เจ้าหน้าที่ได้นำร่างไปชันสูตรเพิ่มเติมที่โรงพยาบาลบางสะพานด้วย
