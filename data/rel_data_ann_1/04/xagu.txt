วันนี้ 2 มกราคม 65 เวลาประมาณ 00.15 น. ร.ต.อ.บุญชาญ เทียมกันเทพ พนักงานสอบสวนเวร สภ.กำแพงแสน จ.นครปฐม รับแจ้งมีเหตุยิงกันมีผู้เสียชีวิตและได้รับบาดเจ็บหลายรายในงานบวช ที่บ้านเลขที่ 41 ม.6 ต.ทุ่งขวาง อ.กำแพงแสน จ.นครปฐม จึงรายงาน พ.ต.อ.ธีรเชษฐ์ ธนวินรวีร์ ผกก.สภ.กําแพงแสน และรุดไปตรวจสอบที่เกิดเหตุ พร้อมด้วย พ.ต.อ.อรรถการ กองสุผล ผกก.สส.ภ.จว.นครปฐม และชุดสืบสวน โดยประสานเจ้าหน้าที่ตำรวจพิสูจน์หลักฐาน 7 แพทย์เวร รพ.กำแพงแสน เจ้หน้าที่มูลนิธิสุขศาลานุเคราะห์นครปฐม เข้าตรวจสอบในที่เกิดเหตุ เมื่อไปถึงที่เกิดเหตุ บริเวณบ้านต้นกร่างทางรถไฟ ติดกับคลองชลประทาน โดยพบว่ามีแขกที่มาร่วมในงานดังกล่าวได้ยืนอยู่ด้วยความตกใจ และยังมีไฟและโต๊ะจีนของการจัดงานบวชดเปิดอยู่ ซึ่งบริเวณเต็นท์ ด้านหน้าเวทีดนตรี พบศพชายนอนคว่ำหน้าเสียชีวิต ทราบชื่อต่อมาคือนายพิพัฒน์ แก้วพิมพ์ อายุ 54 ปี อาศัยในพื้นที่ ม.7 ต.ทุ่งขวาง อ.กำแพงแสน จ.นครปฐม โดยถูกยิงด้วยอาวุธปืนไม่ทราบขนาดเข้าที่ลำตัวหลายนัด และจากการตรวจสอบปลอกกระสุนปืนที่ตกในที่เกิดเหตุติดกับศพพบ ปลอกกระสุนและหัวกระสุน อยู่ในจุดเกิดเหตุมากกว่า 20 หัวและปลอก แมกกาซีนที่ใช้แล้ว 1 อัน ซองปืนสีดำ 1 ซอง จึงได้เก็บไว้เป็นหลักฐาน ส่วนมือยิงทราบชื่อคือนายธนัท จ้อยร่อย อายุ 35 ปี หรือเอ็ม อยู่บ้านเลขที่ 76 ม.6 ต.ทุ่งขวาง อ.กำแพงแสน อาชีพเป็นพนักงานสายตรวจ รปภ. ของบริษัทเอกชนแห่งหนึ่ง นอกจากนี้ยังพบว่ามีผู้ได้รับบาดเจ็บ จากลูกหลง 3 ราย คือนายศิริศักดิ์ แจ้งธรรมมา (ไม่ทราบอายุ) ถูกนำตัวส่ง ร.พ.กำแพงแสน และอีก 2 รายไม่ทราบชื่อ แต่หนึ่งในนั้นเป็นนักดนตรีของวงดนตรีที่มาเล่นภายในงานชื่อวงเพชรชมพู คอมโบ้
