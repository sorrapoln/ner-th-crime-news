วันนี้ (18 ธ.ค.2564) ผู้สื่อข่าวรายงานว่า ตำรวจนครบาลหัวหมาก เข้าตรวจสอบที่เกิดเหตุรถยนต์ฮอนด้า สีน้ำเงินที่ถูกรถเบนซ์สีขาวเฉี่ยวชนบนทางด่วนศรีรัช ขั้นที่ 2 ทิศทางมุ่งหน้ามอเตอร์เวย์ ช่วงบริเวณข้ามคลองแสนแสบ ในที่เกิดเหตุพบผู้เสียชีวิต 3 คน ที่นั่งมาในรถยนต์ฮอนด้า ผู้เห็นเหตุการณ์ ระบุว่า นายจินทวัส พงศ์บางลี่ เป็นคนขับรถยนต์ยุโรป มาจากทางพิเศษฉลองรัช จากนั้นวนเข้าทางด่วนศรีรัช ด้วยความเร็ว ทิศทางมุ่งหน้าไปยังมอเตอร์เวย์ ขณะที่รถยนต์คู่กรณีขับอยู่ในช่องทางด้านซ้าย จากนั้นรถยนต์ยุโรปที่มีนายจินทวัส เป็นคนขับ พุ่งชนท้ายและลากกันไปไกลเกือบ 30 เมตร เบื้องต้น ตำรวจ สน.ทางด่วน 2 คุมตัวนายจินทวัส ไปสอบสวน และตรวจวัดปริมาณแอลกอฮอล์ในร่างกาย ส่วนผู้เสียชีวิตนำส่งสถาบันนิติเวชโรงพยาบาลตำรวจ เพื่อประสานครอบครัวรับไปดำเนินการต่อไป
