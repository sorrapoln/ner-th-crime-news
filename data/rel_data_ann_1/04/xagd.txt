พลตำรวจตรี พิษณุ อุณหเสรี ผู้บังคับการตำรวจภูธรจังหวัดหนองคาย พร้อมนายตำรวจที่เกี่ยวข้อง แถลงการจับกุม นายพายุ ภิคะวงษ์ อายุ 19 ปี พร้อมของกลาง ยาบ้า 2,164,000 เม็ด รถกระบะโตโยต้า วีโก้ และรถจักรยานยนต์ฮอนด้าเวฟ สีแดง ได้ที่ซอยข้างโรงเรียนน้ำเป ตำบลรัตนวาปี อำเภอรัตนวาปี จังหวัดหนองคาย พันตำรวจโท สรพงษ์ งิมสันเทียะ รองผู้กำกับการ สภ.เมืองอุดรธานี เผยว่า ชุดปราบปรามยาเสพติด ได้รับแจ้งจากสายสืบว่า นายโตโต้ ซึ่งเป็นคนไทยที่ไปอาศัยอยู่ที่ สปป.ลาว ติดต่อว่าจ้างนายพายุ ให้ลำเลียงยาบ้า จำนวน 2,164,000 เม็ด จากริมฝั่งโขง อำเภอโพนพิสัย จังหวัดหนองคาย ไปส่งให้ลูกค้าที่อำเภอวังน้อย จังหวัดพระนครศรีอยุธยา ในราคา 300,000 บาท จึงวางแผนจับกุม โดยให้สายสืบนั่งรถไปรับยาบ้ากับนายพายุ ส่วนตำรวจได้ขับรถสะกดรอยตามไป เมื่อใกล้ถึงจุดหมาย นายโตโต้ได้โทรศัพท์แจ้งนายพายุ ให้เปลี่ยนจุดรับยาบ้าไปเป็นที่ริมฝั่งโขง ท้ายหมู่บ้านน้ำเป ตำบลรัตนวาปี อำเภอรัตนวาปี จังหวัดหนองคาย นายพายุจึงขับรถไปรับยาบ้าที่จุดดังกล่าว โดยมีชายวัยรุ่น 2 คน ขี่รถจักรยานยนต์ตามมาช่วยขนกระสอบยาบ้าขึ้นท้ายกระบะ ก่อนที่จะขับนำออกมาจากซอยข้างโรงเรียนน้ำเป มุ่งหน้าจังหวัดหนองคาย ตำรวจที่ดักซุ่มอยู่ จึงได้ขับรถเข้าขวาง แสดงตัวเข้าจับกุม แต่ชายวัยรุ่นที่ขี่รถจักรยานยนต์นำหน้า ได้ขี่รถหลบหนีไปด้วยความชำนาญพื้นที่ ตำรวจจึงจับกุมนายพายุได้ พร้อมยาบ้า 2.1 ล้านเม็ด นายพายุให้การรับสารภาพว่า เคยถูกจับในข้อหาจำหน่ายยาบ้า และเมื่อพ้นโทษออกมา จึงได้รับจ้างนายโตโต้ขนยาบ้าจำนวนดังกล่าว แต่มาถูกจับกุมเสียก่อน นายพายุบอกด้วยว่า มียาบ้าอีก 64,000 เม็ด ฝังไว้ที่ข้างเถียงนาท้ายบ้านหนองหลัก ตำบลหนองหลัก อำเภอไชยวาน จังหวัดอุดรธานี และนำตำรวจไปชี้จุดเพื่อทำการตรวจยึด
