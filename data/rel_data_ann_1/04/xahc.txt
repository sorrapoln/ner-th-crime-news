เมื่อวันที่ 18 ม.ค.65 ที่ผ่านมา ร.ต.อ.วิรยุทธ์ แซ่ลิ่ม รอง สว (สอบสวน) สภ.บางขัน จ.นครศรีธรรมราช ได้รับแจ้งเหตุมีคนถูกยิงเสียชีวิต ริมถนนหมู่บ้านตัดผ่านสวนปาล์มน้ำมัน หมู่ 2 ต.บางขัน อ.บางขัน จึงรายงานผู้บังคับบัญชาทราบแล้วพร้อมด้วย พ.ต.อ.จักรกฤช แต้วัฒนา ผกก.,พ.ต.ท.ธนิต เพชรชู รอง.ผกก.ป.,พ.ต.ท.สมนึก คงวัดใหม่ รอง ผกก.สส.,พ.ต.ตฐิติวัสส์ ช่วยมี สว.สส.และกำลังตำรวจสืบสวน แพทย์เวรโรงพยาบาลบางขัน และเจ้าหน้าที่สมาคมกู้ภัยบางขัน เดินทางไปตรวจสอบที่เกิดเหตุ เมื่อถึงที่เกิดเหตุเป็นถนนหมู่บ้านตัดผ่านสวนปาล์มน้ำมัน พบญาติผู้ตาย อยู่ในความเสียใจร้องห่มร้องไห้อย่างหนัก จนเจ้าหน้าต้องเข้าไปปลอบประโลม ตรวจสอบบนพื้นถนนใต้ต้นปาล์มน้ำมัน พบศพผู้ตายชื่อนางกัลยาหรือแหวว พลสมสาย อายุ 45 ปี อยู่เลขที่บ้าน 384 หมู่ 3 ต.ลำนาว อ.บางขัน สภาพนอนหงายบนพื้นถนนใกล้ต้นปาล์มน้ำมัน ในชุดสวมเสื้อลายขาวแดง นุ่งกางเกงขาสามส่วนสีแดง หน้าอกถูกยิงกระสุนทะลุ 1 รู ส่วนกกหูข้างขวาถูกยิงกระสุนฝังใน นอกจากนี้ที่เกิดเหตุยังพบปลอกกระสุนปืนขนาด 9 มม.จำนวน 2 ปลอก จึงเก็บไว้เป็นหลักฐาน ส่วนผู้ก่อเหตุเบื้องต้นญาติให้ข้อมูลว่าคือนายไชยา แสงมณี อายุ 54 ปี อยู่บ้านเลขที่ 45 หมู่ 8 อ.บางขัน เป็นสามีของผู้ตาย หลังก่อเหตุขับรถกระบะยี่ห้อดีแม็กซ์ สีดำ ทะเบียน บฉ - 7735 นครศรีธรรมราช หลบหนีไป
