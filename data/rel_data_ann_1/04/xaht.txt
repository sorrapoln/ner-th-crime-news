เมื่อวันที่ 21 ธ.ค. กลางดึกที่ผ่านมา เจ้าหน้าที่หน่วยกู้ภัยสว่างจรรยาธรรม รับแจ้งมีคนถูกทำร้ายร่างกายได้รับบาดเจ็บสาหัส ที่บ้านมะค่า หมู่ 2 ต.บ้านบัว อ.เมือง จ.บุรีรัมย์ จึงเดินทางไปให้การช่วยเหลือ ที่เกิดเหตุ เป็นบ้านสองชั้นยกสูง ใต้ถุนบ้านโล่ง มีห้องน้ำติดกัน 2 ห้อง พบร่าง นายชินกรณ์ วงศ์ดินดำ อายุ 44 ปี ชาว จ.ขอนแก่น เป็นคนขับรถทำถนนให้กับบริษัทแห่งหนึ่ง นอนร้องโอดโอย เลือดท่วมหน้า พบถูกของมีคมฟันบริเวณใบหน้าเป็นแผลเปิดยาวกว่า 10 ซม. จมูกแหว่ง ตาขวาถลนออกจากเบ้า จึงรีบปฐมพยาบาลแล้วนำส่งรักษาตัว สอบถามนางสมพร ปรินรัมย์ อายุ 82 ปี เจ้าของบ้านที่เกิดเหตุ เล่าว่า คนที่ก่อเหตุใช้มีดฟัน คือนายสมัย (สงวนนามสกุล) อายุ 38 ปี ซึ่งเป็นลูกเขยของตัวเอง โดยปกติตนเปิดบ้านเป็นร้านค้าขายของชำ ส่วนนายชินกรณ์เป็นคนขับรถ ทำงานให้กับบริษัทรับเหมาทำถนน ซึ่งมาทำถนนบริเวณใกล้บ้าน โดยตนจะสนิทกับนายชินกรณ์ เพราะเป็นคนดี ซื่อตรง มาทำงานที่นี่ได้กว่า 2 เดือน แต่ถนนยังไม่เสร็จ ที่ผ่านมานายชินกรณ์ จะมาคุยเล่นเป็นประจำ หลายครั้งที่นายชินกรณ์ มาขออาบน้ำที่ห้องน้ำ ตนก็ให้อาบ จนกระทั่งล่าสุดตนได้ฝากนายชินกรณ์ ซื้อพริกที่ จ.ขอนแก่น บ้านของเกิดนายชินกรณ์ โดยเมื่อคืนที่ผ่านมานายชินกรณ์ ได้เอาพริกมาให้แล้วบอกว่า ”ยายผมขออาบน้ำหน่อย” ตนบอกว่าตามสบาย หลังจากนั้น นายสมัย ลูกเขยของตัวเองกลับมาจากทำงาน มาเจอ นายชินกรณ์ ออกจากห้องน้ำและเห็นภรรยาทำกับข้าวใกล้ๆ กับห้องน้ำ จึงคิดว่า นายชินกรณ์ เป็นชู้กับภรรยา ก่อนใช้มีดฟันใส่นายชินกรณ์ แล้วหลบหนีไป โดยไม่ฟังเสียงและไม่สอบถามเรื่องราวก่อน
