กรณี รปภ.โหดแทงนายลิขิต เลิศปรีชา อายุ 49 ปี หัวหน้าและสายตรวจรปภ.ภายในบริษัทสหการประมูล ม.2 ต.ลำผักกูด อ.ธัญบุรี จ.ปทุมธานี 17 แผล เสียชีวิต สาเหตุลูกน้องที่เป็นรปภ.แค้นที่ถูกผู้ตายสั่งพักงาน มีเรื่องโต้เถียงกัน จนต้องลาออก เก็บความแค้นมาดักเจอผู้ตายใช้มีดแทงเสียชีวิตคาที่ ก่อนหลบหนีไป เหตุเกิดเมื่อวันที่ 13 ม.ค.65 เวลา 18.00 น. ตามที่เสนอข่าวไปนั้น เมื่อเวลา 10.00 น. วันที่ 14 ม.ค.65 ที่สภ.ธัญบุรี จ.ปทุมธานี พ.ต.อ.สมศักดิ์ นิเต็ม ผกก.สภ.ธัญบุรี เปิดเผยว่า หลังเกิดเหตุระดมชุดสืบสวนลงพื้นที่หาเบาะแสของคนร้าย ได้กล้องวงจรปิดบริเวณ หน้าหมู่บ้านเอื้ออาทรคลองเก้า อ.ธัญบุรี จ.ปทุมธานี สามารถจับภาพรถจักรยานยนต์ ยี่ห้อฮอนด้า รุ่นโซนิค สีน้ำเงินขาว มีชาย 2 คนขับขี่ และซ้อนท้ายเอาไว้ได้ จากการตรวจสอบพบว่ารถจยย.คันดังกล่าว เป็นรถของคนร้าย มีนายวิรุตต์ ศรีสุข ผู้ก่อเหตุเป็นผู้ขับขี่ และชายอีกคนซ้อนท้าย ขณะนี้ตำรวจชุดสืบสวนเชิญตัวคนนั่งซ้อนท้ายมาสอบปากคำแล้วว่า มีส่วนเกี่ยวข้องหรือไม่ ขณะเดียวกันทางพนักงานสอบสวน สภ.ธัญบุรี รวบรวมพยานหลักฐานไปขออำนาจศาลจังหวัดธัญบุรี เพื่อออกหมายจับคนร้ายแล้ว พ.ต.อ.สมศักดิ์ นิเต็ม ผกก.สภ.ธัญบุรี กล่าวว่า จากการสอบสวนทราบว่าผู้ก่อเหตุเป็นคนที่ค่อนข้างเกเร ไม่เชื่อฟังคำสั่งจนถูกพักงาน ทำให้เกิดความแค้นจึงมาก่อเหตุดังกล่าว
