ผู้สื่อข่าวรายงานว่า วันนี้ (12 ธ.ค.) เมื่อเวลา 02.30 น. ตำรวจ สน.พญาไท รับแจ้งอุบัติเหตุรถจักรยานยนต์ชนกันมีผู้เสียชิวิตและบาดเจ็บหลายราย บนสะพานข้ามแยกยมราช ฝั่งขาเข้า แขวงถนนเพชรบุรี เขตราชเทวี กทม. ที่เกิดเหตุอยู่บนสะพานลอยข้ามแยกยมราช บริเวณกลางสะพานก่อนลงถนนเพชรบุรี พบรถจักรยานยนต์ ยี่ห้อ ไทรอัมพ์ สีน้ำเงิน หมายเลขทะเบียน 195 กรุงเทพมหานคร พลิกคว่ำอยู่ ใกล้กันพบผู้บาดเจ็บสาหัสเป็นชาย 1 ราย อาการขาขวาหักนอนอยู่กลางถนน เจ้าหน้าที่กู้ชีพได้ทำการช่วยเหลือเบื้องต้นก่อนนำส่ง รพ.พระมงกุฎเกล้า ห่างไปประมาณ 10 เมตร พบรถจักรยานยนต์ ยี่ห้อ คีเวย์ แบล็คสเตอร์ สีดำ หมายเลขทะเบียน 5018 กรุงเทพมหานคร ล้มอยู่ โดยมี นายณัฐพล อายุ 25 ปี เป็นคนขับได้รับบาดเจ็บเล็กน้อย ใกล้กันพบศพหญิง 1 ราย ทราบชื่อต่อมา น.ส.ปิยธิดา (ขอสงวนนามสกุล) อายุ 20 ปี ชาว จ.บึงกาฬ สวมเสื้อเกาะอกสีน้ำตาล กางเกงยีนส์ นอนเสียชีวิตเลือดไหลนองพื้นใกล้กับราวสะพาน​ ห่างไปประมาณ 100 เมตร บริเวณเชิงทางลงสะพาน พบรถจักรยานยนต์ ยี่ห้อ ฮาร์ลีย์-เดวิดสัน สีดำ หมายเลขทะเบียน 7970 กรุงเทพมหานคร พลิกคว่ำ ส่วนคนขับได้รับบาดเจ็บสาหัส เจ้าหน้าที่ได้นำส่ง รพ.รามาธิบดี
