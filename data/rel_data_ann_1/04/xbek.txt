จากคดีคนร้ายก่อเหตุใช้รถยนต์บรรทุกสี่ล้อเล็กลักต้นไม้กระถางหน้าบ้านประชาชนในซอยประชาอุทิศ 75 แขวงเขตทุ่งครุ เมื่อคืนวันที่ 7 มกราคมที่ผ่านมา ก่อนตำรวจฝ่ายสืบสวน สน.ทุ่งครุ จะสืบสวนติดตามตัวคนร้ายมาดำเนินคดีได้ทั้ง 3 คน ทีมข่าวได้เดินทางไปยังบ้านพักของนายสมชาย เชี่ยวนาวิน ผู้เสียหายพบว่ามีกระถางหลายชนิดวางไว้มุมประตูทางเข้าบ้าน แต่ส่วนใหญ่ยังเป็นไม้เล็กเพิ่งแตกหน่ออ่อนไม่นาน นายสมชาย เล่าว่าไม้กระถางที่ถูกขโมยไปนั้นตนเองพยายามดูแลมาอย่างดีจนเป็นต้นกอใหญ่สวยงาม มีคนในระแวกแวะเวียนมาถ่ายรูปบ่อยครั้ง บางคนเคยเสนอซื้อ 15,000 บาท แต่ไม่ขาย เพราะมีคุณค่าทางจิตใจ วันเกิดเหตุเวลา 21.00 น. ภรรยาพบเห็นคนร้ายถอยรถบรรทุกสี่ล้อเล็กมาเทียบหน้าบ้านก่อนขนกระถางต้นไม้ขึ้นกระบะหลังรถ จึงรีบเปิดไฟหน้าบ้านคนร้ายจึงขับรถหนี จนกระทั่งเวลา 03.00 น. คนร้ายยังวนกลับมาขโมยไม้กระถางใหญ่ไปอีกรอบ จึงตัดสินใจเข้าแจ้งความกับตำรวจให้จับตัวคนร้ายมาดำเนินคดี เพื่อจะได้ไม่มีปัญหาลักขโมยในชุมชนอีก เพราะที่ผ่านมามีเหตุลักทรัพย์บ่อยครั้ง
