ผู้สื่อข่าวรายงานว่า นายนภสินธุ์ ตะริวงศ์ หรือ น้อย อายุ 43 ปี ได้ดื่มสุราและมีอาการมึนเมา เข้ามาหาเรื่องทะเลาะวิวาทและมีปากเสียงกันกับ นางสายวะรุณ แสงงาม อายุ 49 ปี ซึ่งเป็นภรรยา โดยตบที่กกหูและใช้ไม้เท้าอะลูมิเนียม อุปกรณ์ช่วยพยุงเดิน ตีจนไม้เท้าหัก ได้รับบาดเจ็บ มีบาดแผลที่บริเวณศีรษะและมือข้างซ้าย หลังจากนั้น นางจวน แก้วบัวเคน อายุ 76 ปี ซึ่งเป็นแม่ยายอยู่ในเหตุการณ์ ได้เข้ามาห้ามทำให้ นายนภสินธุ์ฯ ยิ่งเกิดอารมณ์โมโหและเปลี่ยนไปทำร้าย นางจวน โดยใช้ไม้เท้าอะลูมิเนียมตีที่บริเวณศีรษะหลายครั้งจนได้รับบาดเจ็บเลือดไหลเต็มศีรษะ จากนั้น นายนภสินธุ์ ได้ทุบทำลายประตูกระจกจนพังเสียหาย เข้าไปเก็บของและเงินสดจำนวน 6,000 บาท ในห้องนอน นางสายวะรุณ และได้กลับออกมา ใช้ไม้เท้ากระหน่ำตี นางสายวะรุณ ที่บริเวณศีรษะและได้ขับรถจักรยานยนต์หลบหนีไป เพื่อนบ้านทราบข่าวจึงโทรแจ้งกู้ชีพ 1669 นำทั้ง 2 คนส่ง รพ.นาจะหลวย อ.นาจะหลวย จ.อุบลราชธานี เหตุเกิดเมื่อวันที่ 24 ธันวาคมที่ผ่านมา
