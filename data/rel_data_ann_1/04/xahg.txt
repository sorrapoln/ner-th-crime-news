เมื่อวันที่ 2 มกราคม พ.ต.ท.ณัฐกิตติ์ จอกโคกสูง รอง ผกก.สส.สน.ทองหล่อ พ.ต.ต.อิธิธร ประเสริฐศักดิ์ สว.สส.ฯ พร้อมกำลังฝ่ายสืบสวน สน.ทองหล่อ จับกุม นายประวุฒิ อยู่สอน อายุ 33 ปี ได้ที่หน้าห้องพัก เคหะคลองเตย 3 แฟลต 18 แขวงคลองเตย เขตคลองเตย กรุงเทพมหานคร โดยกล่าวหาว่าวิ่งราวทรัพย์ โดยใช้ยานพาหนะเพื่อสะดวกแก่การกระทำความผิดการพาทรัพย์นั้นไป หรือเพื่อให้พ้นจากการจับกุม ตามหมายจับของศาลอาญากรุงเทพใต้ พร้อมของกลางหมวกกันน็อกแบบครึ่งใบ 1 ใบ เสื้อยืดแขนยาวสีเทา 1 ตัว กางเกงยีนส์ 1 ตัว กระเป๋าสะพาย 1 ใบ และรถจักรยานยนต์ยี่ห้อฮอนด้า ทะเบียน 2ขน 7425 กรุงเทพมหานคร 1 คัน พ.ต.ท.ณัฐกิตติ์เปิดเผยว่า ก่อนจับกุม เมื่อวันที่ 14 ธ.ค. รับแจ้งเหตุวิ่งราวทรัพย์บริเวณกลางซอยสุขุมวิท 20 แขวงคลองเตย ฝ่ายสืบสวนจึงลงพื้นที่ตรวจสอบโดยรับภาพจากกล้องวงจรปิดของโครงการเพิ่มประสิทธิภาพการสืบสวนและป้องกันปราบปรามอาชญากรรมโดยใช้ระบบกล้องโทรทัศน์วงจรปิดในเขตพื้นที่กรุงเทพมหานคร ของ พล.ต.อ.สุวัฒน์ แจ้งยอดสุข ผบ.ตร. ซึ่งสามารถบันทึกภาพคนร้ายขณะก่อเหตุ เส้นทางหลบหนี และตำหนิรูปพรรณได้อย่างชัดเจน จนสามารถขออนุมัติหมายจับจากศาลได้ ต่อมารับแจ้งจากสายลับว่า นายประวุฒิ ผู้ต้องหาตามหมายจับซึ่งเป็นผู้ก่อเหตุ พักอาศัยอยู่ห้องดังกล่าว จึงไปตรวจสอบพบผู้ต้องหาอยู่ในห้องพัก และขอตรวจสอบปรากฏว่าเป็นบุคคลเดียวกันกับบุคคลที่ระบุในหมายจับ จึงแสดงหมายจับ สอบถามผู้ต้องหายอมรับว่าเป็นบุคคลตามหมายจับดังกล่าวนี้จริง ให้การรับสารภาพว่าก่อนก่อเหตุขับรถจักรยานยนต์ของกลางออกจากที่ทำงานแล้วขับผ่านบริเวณกลางซอยสุขุมวิท 20 เห็นผู้เสียหายเดินอยู่จึงเกิดอารมณ์ชั่ววูบชิงทรัพย์ ก่อนที่จะเอาเงินในกระเป๋าประมาณ 500 บาทไป ส่วนทรัพย์สินอื่นรวมทั้งกระเป๋าผู้เสียหายโยนทิ้งใกล้สะพานห้าแยกคลองเตย ก่อนจะขับรถกลับไปพักที่ห้องแฟนที่การเคหะ 3 แฟลต 18 จึงนำส่งพนักงานสอบสวน สน.ทองหล่อ เพื่อดำเนินการต่อไป
