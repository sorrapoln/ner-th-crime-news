เมื่อวันที่ 27 ม.ค. 63 ผู้สื่อข่าวรายงานว่า จากเหตุการณ์ชายขับรถเก๋งพุ่งชนเพื่อนบ้านซึ่งเป็นนายช่างโยธาจนเสียชีวิตในลักษณะตั้งใจชน ภายในหมู่บ้านแห่งหนึ่ง ใน ต.คลองสวนพลู อ.พระนครศรีอยุธยา เมื่อวันที่ 25 ม.ค.63 ซึ่งต่อมา เจ้าหน้าที่ตำรวจได้ตรวจสอบทราบว่า ผู้ก่อเหตุคือ นายไพบูลย์ ส่างสาร อายุ 56 ปี ซึ่งหลังก่อเหตุได้จอดรถทิ้งไว้และหลบหนีไปนั้น ล่าสุด นายไพบูลย์ ได้เข้ามอบตัวกับเจ้าหน้าที่ตำรวจ สภ.พระนครศรีอยุธยาแล้ว และ ให้การรับสารภาพว่า อาศัยอยู่บ้านข้างเคียงกับผู้ตายก่อเหตุเพราะอารมณ์ชั่ววูบเนื่องจากมีปัญหาส่วนตัวกับผู้เสียชีวิตมาโดยตลอด รวมทั้งอ้างว่า ไม่พอใจที่ผู้เสียชีวิต ชอบวางสิ่งของเกะกะบนถนน โดยช่วงเกิดเหตุได้เดินผ่านหน้าบ้านผู้เสียชีวิตเพื่อจะไปรับจ้างขับรถยนต์ให้บ้านตรงข้ามเพื่อไปส่งเด็กๆที่สนามฟุตบอล แต่ผู้เสียชีวิตที่รดน้ำต้นไม้ อยู่บนถนนหน้าบ้าน ได้ฉีดน้ำมาที่ตนและยักคิ้วท้าทายหลายครั้ง ทำให้โมโหสุดขีด และก่อเหตุลงไป
