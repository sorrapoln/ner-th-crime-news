วันที่ 5 ม.ค.2565 ตำรวจสภ.เขาดิน อ.โพธาราม จ.ราชบุรี รับแจ้งเหตุรถกระบะทับเด็ก 1 ขวบเสียชีวิต บริเวณหลังบ้านแห่งหนึ่ง หมู่ 3 ต.เขาชะงุ้ม จึงไปตรวจสอบที่เกิดเหตุพบร่างเด็กหญิง ถูกรถทับดับ ห่างออกไปพบรถกระบะ ทางคนขับเดินทางไปมอบตัวกับเจ้าหน้าที่เรียบร้อยแล้ว สอบสวนตาของน้องเผยว่า ก่อนเกิดเหตุ มีเด็ก ๆ วิ่งเล่นกันอยู่ 5-6 คนในบริเวณหลังบ้าน โดยได้ย้ำห้ามออกไปข้างนอก เพราะรถจะชน ทางรถที่ก่อเหตุขับมาหาเพื่อนบ้านหลังติดกัน แต่ไม่รู้ว่าเกิดอะไรขึ้น ได้ทับร่างน้อง ทางเพื่อน ๆ ได้ช่วยกันอุ้มร่างเพื่อไปส่งโรงพยาบาล แต่เสียชีวิตลงก่อน ทั้งนี้เด็กที่เสียชีวิตเพิ่งจะหัดเดินได้ และออกมาวิ่งเล่นกับเด็กแถวบ้าน ไม่มีใครทราบว่าเกิดอะไรขึ้น ทำไมรถถึงทับร่างน้องเสียชีวิต คนในครอบครัวที่ทราบข่าวถึงกับตกใจ และร้องไห้เสียใจอย่างยิ่ง เบื้องต้นตำรวจจะสอบปากคำคนขับ แจ้งข้อหาขับรถประมาทเป็นเหตุให้ผู้อื่นเสียชีวิต ดำเนินคดีตามกฎหมายต่อไป
