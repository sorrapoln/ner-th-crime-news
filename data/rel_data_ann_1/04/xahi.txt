วันนี้(26 ส.ค.63) พล.ต.ท.ภัคพงศ์ พงษ์เภตรา ผู้บัญชาการตำรวจนครบาล (ผบช.น.) เปิดเผยผลการกวาดล้างเครือข่ายผู้ค้ายาเสพติดของตำรวจสายตรวจและปฏิบัติการพิเศษ 191 ซึ่งได้บุกตรวจค้นแหล่งซุกซ่อนยาเสพติดภายในหมู่บ้านแห่งหนึ่ง ย่านลำลูกกาคลอง 3 ตรวจค้นภายในบ้านพักจับผู้ต้องหาได้ 3 คน พร้อมยาบ้าจำนวน 3,600,000 เม็ด รถยนต์อีก 2 คัน และจักรยานยนต์ 1 คัน ตำรวจชุดสืบสวนเปิดเผยว่า ก่อนหน้านี้เมื่อวันที่ 5 มิ.ย.63 ได้มีการจับเครือข่ายค้ายาเสพติดในพื้นที่สายไหม ยึดยาบ้าได้ 190,000 เม็ด จากนั้นได้สืบสวนสอบสวนเพื่อขยายผลถึงเครือข่ายค้ายาเสพติดในพื้นที่ติดต่อใกล้เคียงกัน กระทั่งพบเบาะแสเครือข่ายค้ายาเสพติดในพื้นที่คูคต ลำลูกกา จ.ปทุมธานี ก่อนจะติดตามพฤติกรรมกลุ่มผู้ต้องสงสัยเรื่อยมาและเมื่อเช้ามืดวันที่ 24 ส.ค. 63 พบกลุ่มผู้ต้องหาไปรับรถยนต์ที่ถูกจอดเอาไว้ริมถนนลำลูกกา โดยคาดว่าเป็นรถยนต์ที่ซุกซ่อนยาเสพติด จากนั้นกลุ่มผู้ต้องหาได้ขับขี่รถยนต์คันดังกล่าว เข้าไปภายในหมู่บ้านแห่งหนึ่ง ก่อนจะนำเข้าจอดในบ้านพักตำรวจชุดปฏิบัติการจึงนำกำลังบุกเข้าตรวจค้นจนสามารถจับผู้ต้องหาได้ทั้ง 3 คน แบะยึดของกลางย้าบ้าได้เป็นจำนวนมาก สำหรับผู้ต้องหาทั้ง 3 คน เบื้องต้นตำรวจแจ้งข้อกล่าวหา ร่วมกันมียาเสพติดให้โทษประเภท 1 (ยาบ้า) ไว้ในครอบครองเพื่อจำหน่ายโดยผิดกฎหมาย
