เมื่อคืนนี้ ( 4 ม.ค. 65 ) เวลาประมาณ 20.00 น. พ.ต.ท.บวร​ศักดิ์​ คำ​รังษี​ รอง​ ผกก.สส.สภ.วารินชำราบ ​ พ.ต.ต.พิศาล​ ศุภโกศล​ สว.สส.สภ.วารินชำราบ พร้อมด้วย เจ้าหน้าที่ตำรวจชุดสืบสวนเวร​ สายตรวจตำบลสระสมิง​ และร้อยเวร​ ได้ร่วมกันตรวจสอบเหตุยิงกันที่บ้านหลังหนึ่งในหมู่บ้านหนองบัว ต.สระ​สมิง​ อ.วา​ริน​ช​​ราบ​ จ.อุบล​ราชธานี​ หลังรับแจ้งเหตุมีคนถูกยิงบาดเจ็บสาหัสที่บ้านหลังดังกล่าว เมื่อไปถึงบ้านหลังเกิดเหตุ พบว่า เป็นบ้านปูนชั้นเดียว ภายในบ้านพบร่างคนถูกยิงนอนจมกองเลือด ทราบชื่อในเวลาต่อมาคือ นายเอกชัย (สงวนนามสกุล) อายุ 33 ปี เป็นชาว ต.สระสมิง อ.วารินชำราบ จ.อุบลราชธานี มีบาดแผลถูกยิงเข้าที่หน้าท้อง จำนวน 1 นัด เจ้าหน้าที่หน่วยกู้ภัย ได้นำนายเอกชัย ส่งโรงพยาบาลวารินชำราบ ส่วนผู้ก่อเหตุลงมือยิงคือ นายสมพงษ์​ (สงวนนามสกุล) ​อายุ 57 ปี ผู้เป็นเจ้าของบ้านหลังเกิดเหตุ ได้​ยืนรอมอบตัวกับเจ้าหน้าที่​ตำ​ร​วจในที่เกิดเหตุ นายสมพงษ์ (สงวนนามสกุล) เล่าให้เจ้าหน้าที่ตำรวจฟังว่า นายเอกชัย ผู้ถูกยิง เป็นอดีตลูกเขยของตน และ ได้หย่าร้างกับ​นางสาว น.​ (นามสมมุติ) อายุ​ 28​ ปี​ ลูกสาวของตนไปหลายเดือนแล้ว แต่ระยะหลังนายเอกชัยพยายามจะกลับมาขอคืนดีกับลูกสาวตน และเวลามาที่บ้านตนนายเอกชัยมักจะมีอาการคล้ายกับคนเมาสุรา และข่มขู่จะทำร้ายร่างกายคนในบ้าน โดยก่อนเกิดเหตุนายเอกชัยได้มาที่บ้านของตน แต่ตนบอกให้กลับไป แต่นายเอกชัยไม่เชื่อ ยังบุกเข้ามาในบ้านของตนจนได้ แถมยังจะทำร้ายตนอีก จากนั้นตนจึงใช้อาวุธปืนพกสั้นไทยประดิษฐ์ ยิงป้องกันตัวหนึ่งนัดไปที่ท้องของนายเอกชัย 1 นัด จนนายเอกชัย ล้มลง ​ และหลังจากยิงเสร็จตนก็ได้แจ้งเจ้าหน้าที่​ตำรวจและรอมอบตัว ในที่เกิดเหตุพร้อมอาวุธปืนพกสั้นไทยประดิษฐ์ จำนวน 1 กระบอก ปลอกกระสุนขนาด .38 จำนวน 1 ปลอก และ ซองพกปืน จำนวน 1ซอง ที่ใช้ก่อเหตุ ส่วนนายเอกชัย ผู้บาดเจ็บ ถูกหน่วยกู้ชีพนำส่งโรงพยาบาลวารินชำราบ ล่าสุด อาการปลอดภัยแล้ว
