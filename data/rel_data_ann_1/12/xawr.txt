วันที่ 9 ม.ค.65 ตำรวจตระเวนชายแดนชุดปฏิบัติการปราบปรามยาเสพติด ตชด.44 ,ชปส.ร้อย ตชด.444,447 และ ตชด.417 สุราษฎร์ธานี ร่วมกับชุดเฉพาะกิจ ( ฉก.ทพ.44) รวมกำลังประมาณ 30 นาย ตรวจยึดยาเสพติดให้โทษประเภทที่ 1(ยาบ้า) จำนวน 348,000 เม็ด ที่บริเวณหลักกิโลเมตรที่ 48ในพื้นที่ อ.คีรีรัฐนิคม จ.สุราษฎร์ธานี ทั้งนี้สืบเนื่องจากเมื่อวันที่ 6 ม.ค.65 เวลาประมาณ 17.30 น. ชุดปฏิบัติการ ตชด.444 ร่วมกันชุดปฏิบัติการกองกำกับการ ตชด.44 , ฉก.ทพ.42, ฉก.ทพ.44 สภ.ปะนาเระ อ.ปะนาเระ จ.ปัตตานีร่วมกันจับกุมตัวนายรูคิง สาและ พร้อมยาบ้าของกลาง 9 มัด ประมาณ 18,000 เม็ด บริเวณบ้านเลขที่ 11 ม.3 ต.บ้านน้ำบ่อ อ.ปะนาเระ จ.ปัตตานี และได้ควบคุมตัวผู้ต้องหา พร้อมของกลาง สอบสวนขยายผล จนได้ข้อมูลว่าจะมีการนัดแนะเครือข่ายไปรับยาบ้าในพื้นที่ อ.คีรีรัฐนิคม จ.สุราษฎร์ธานี ทางเจ้าหน้าที่ชุดปฏิบัติการปราบปรามยาเสพติดประสานงานเข้าตรวจสอบและยึดยาบ้าได้จำนวน 348,000 เม็ดดังกล่าว แต่ไม่พบตัวผู้ต้องหาคาดว่าน่าจะไหวตัวทัน
