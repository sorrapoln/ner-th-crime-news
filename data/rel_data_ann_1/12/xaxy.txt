เมื่อเวลา 14.30 น. ร.ต.ท.ณัฐรัฐ กฤติธีรภูมิ รอง สว.(สอบสวน) สน.โชคชัย รับแจ้งเหตุยิงตัวตาย เหตุเกิดที่สนามยิงปืนย่านโชคชัย 4 เขตลาดพร้าว กทม. ที่เกิดเหตุเป็นอาคารขนาดใหญ่ เปิดเป็นสนามยิงปืน ชาวบ้านเรียกสนามยิงปืนหลังคอมมานโด โชคชัย 4 มีช่องสำหรับซ้อมยิงปืนประมาณ 20 ช่อง ที่ช่องยิงปืนที่ 5 พบศพนายธเรศ อายุ 33 ปี พนักงานบริษัทแห่งหนึ่ง ทำธุรกิจเกี่ยวกับขนม สภาพศพนอนหงายจมกองเลือดอยู่บนพื้น สวมเสื้อโปโลแขนสั้น สีขาว กางเกงขายาวสีดำ รองเท้าผ้าใบสีดำ พบบาดแผลถูกยิงด้วยกระสุนขนาด 9 มม. เข้าที่ขมับขวาทะลุขมับซ้าย 1 นัด ใกล้กันบนโต๊ะวางอุปกรณ์หน้าช่องซ้อมยิงปืนที่ 5 พบอาวุธปืนออโตเมติกซิกซาวเออร์ P320 ขนาด 9 มม. สีดำ และกล่องบรรจุกระสุนปืน ขนาดเดียวกัน 1 กล่อง เป็นกระสุนลูกซ้อม 50 นัด ถูกใช้ไป 2 นัด นอกจากนี้ยังพบเก้าอี้พลาสติกสีน้ำเงินล้มอยู่ข้างศพอีกด้วย จากการสอบสวนทราบว่า ก่อนเกิดเหตุผู้ตายมาติดต่อเจ้าหน้าที่ขอเช่าปืนเพื่อซ้อมยิงปืน ต่อมามีครูฝึกเข้ามาสอนเกี่ยวกับการใช้ปืนและกฎระเบียบต่างๆ ระหว่างครูฝึกอธิบายระบบกลไกของปืนอยู่นั้น ผู้ตายขอตัวออกไปพักเพื่อสูบบุหรี่ ทั้งสองจึงแยกย้ายกันไปทำธุระส่วนตัว ก่อนที่ผู้ตายจะคว้าอาวุธปืนของครูฝึกที่วางอยู่บนโต๊ะยิงตัวเองเสียชีวิต ทั้งนี้ระหว่างที่ผู้ตายพูดคุยกับครูฝึก ไม่มีอาการเครียดแต่อย่างใด
