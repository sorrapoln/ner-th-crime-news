ที่ จ.สุพรรณบุรี พ.ต.อ.นิกร ด้วงฉุน ผกก.สภ.เดิมบางนางบวช จังหวัดสุพรรณบุรี รับแจ้งจากศูนย์วิทย์ สภ.เดิมบางนางบวช ว่ามีคนร้ายก่อเหตุลักทรัพย์ ในพื้นที่ตำบลปากน้ำ และหลบหนีเข้ามาในเขตรับผิดชอบ จึงนำกำลังพร้อม พ.ต.ท.ปัญญา ปิ่นเปโต รอง ผกก.ป. สายตรวจรถยนต์ จักรยานยนต์ ฝ่ายสืบสวนและ เจ้าหน้าที่มูลนิธิเสมอกันกู้ภัยสุพรรณบุรี เขต อำเภอเดิมบางนางบวช ไล่ติดตามเพื่อจับกุม ซึ่งคนร้ายที่ก่อเหตุได้ใช้รถยนต์เก๋งยี่ห้อฮอนด้า สีดำ ทะเบียน กฉ 7347 ชลบุรีหลบหนีไปตามถนนสาย 340 ชัยนาท-สุพรรณบุรี เลี้ยวขวาบริเวณสี่แยกไฟแดง เข้ามาในเขตเทศบาลตำบลเขาพระ ผ่านหน้าโรงพักเดิมบางนางบวช มุ่งหน้าเขตตำบลนางบวช เจ้าหน้าที่พยายามไล่ติดตามไปอย่างใกล้ชิด แต่คนร้ายไม่ยอมจอด สุดท้ายเกิดอุบัติเหตุชนรถจักรยานยนต์ ของน.ส.สมบูรณ์ ด้วงนิยม อายุ 66 ปี ขี่มาจากบ้านจะไปเติมน้ำมันเครื่องสูบน้ำเข้านาบริเวณทางสามแยก ถนนบ้านไร่-ดอนกลาง บ้านนางบวช หมู่ 10 ตำบลนางบวช เสียชีวิต และรถเก๋งได้พุ่งชนประตูรั้วบ้านและกำแพงบ้านของชาวบ้านพังเสียหาย หลังเกิดเหตุเจ้าหน้าที่สามารถจับกุมคนร้ายไว้ได้ 1 คนและหลบหนีไปได้ 1 คนผู้ต้องหาที่จับได้ ทราบชื่อต่อมาคือนายกฤษณะ วรเจริญ อายุ 29 ปีบ้านอยู่เขตหนองจอก ได้รับบาดเจ็บมีบาดแผลที่ใบหน้าและตามร่างกายเจ้าหน้าที่จึงนำตัวส่ง รพ.เดิมบางนางบวช พร้อมกับอายัดตัวจัดกำลังเจ้าหน้าที่ตำรวจเฝ้าอย่างใกล้ชิด พ.ต.อ.นิกร ด้วงฉุน ผกก.สภ.เดิมบางนางบวช เปิดเผยว่าช่วงประมาณ 05.30 น.วันที่ 19 มกราคม เจ้าหน้าที่ตำรวจได้รับแจ้งจากชาวบ้านว่ามีคนร้ายก่อเหตุลักทรัพย์ ของชาวบ้านใน เขต ตำบลปากน้ำ อำเภอเดิมบางนางบวช และเจ้าหน้าที่สายตรวจประจำตำบลได้ติดตามจับกุม ซึ่งคนร้ายได้ใช้รถยนต์เก๋งเป็นพาหนะในการก่อเหตุและใช้หลบหนี มาตามถนนสาย 340 ก่อนเลี้ยวเข้าในเทศบาลตำบลเขาพระ ผ่านหน้าโรงพัก ตนจึงสั่งการให้เจ้าหน้าที่สายตรวจและฝ่ายสืบสวน ติดตามจับกุมและตนได้นำกำลังตามไปสมทบ และสุดท้ายคนร้ายได้ประสบอุบัติเหตุชนกับรถจักรยานยนต์ของชาวบ้านซึ่งซึ่งเป็นหญิงสูงอายุกำลังขับขี่รถจักรยานยนต์ ไปเติมน้ำมันเครื่องสูบน้ำเข้านาเสียชีวิต หลังเกิดเหตุสามารถจับกุมตัวคนร้ายไว้ได้ 1 คนและหลบหนีไปได้ 1 คน
