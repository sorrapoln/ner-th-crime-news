วันที่ 10 ธ.ค.2564 พล.ต.ท.ธนายุคม์ วุฒิจรัสธำมรงค์ ผบช.ภ.7 พร้อมด้วย พล.ต.ต.วัฒนา ยี่จีน รอง ผบช.ภ.7 พล.ต.ต.อุทัย กวินเดชาธร ผบก.ภ.จว.เพชรบุรี และ พ.ต.อ.กานต์ ธรรมเกษม รอง ผบก.ภ.จว.เพชรบุร ร่วมกันแถลงผลจับกุม นายยุรนันท์ (ขอสงวนนามสกุล) อายุ 34 ปี ผู้ต้องหาตามหมายจับศาลจังหวัดเพชรบุรี ที่ 329/2564 ลงวันที่ 8 ธ.ค.2564 ข้อหา “ฆ่าผู้อืนโดยเจตนา, มีอาวุธปืนเครื่องกระสุนปืนไว้ในความครอบครองโดยไม่ได้รับอนุญาต และพาอาวุธปืนไปในเมือง หมู่บ้านและทางสาธารณะโดยไม่ได้รับอนุญาตและไม่มีเหตุอันควร” สืบเนื่องจากเมื่อเวลา 18.00 น.ของวันที่ 7 ธ.ค.ที่ผ่านมา ตำรวจ สภ.แก่งกระจาน รับแจ้งเหตุคนถูกยิงบริเวณถนนสายพุสวรรค์-บ้านลาตะเคียน ม.4 ต.พุสวรรค์ อ.แก่งกระจาน จ.เพชรบุรี จึงรุดไปตรวจสอบพบปลอกกระสุนปืนขนาด 9 มม. ตกอยู่ 1 ปลอก ส่วนผู้ถูกยิงคือ นายมนูญ (ขอสงวนนามสกุล) อายุ 40 ปี ซึ่งเป็นหลานชายผู้ใหญ่บ้าน สภาพถูกยิงบริเวณหน้าอก 1 นัด ได้รับบาดเจ็บ จึงเร่งนำตัวส่งโรงพยาบาลแก่งกระจาน แต่ผู้บาดเจ็บทนพิษบาดแผลไม่ไหวเสียชีวิตในเวลาต่อมา จากการสืบสวนสอบสวนทราบว่า ผู้ก่อเหตุคือ นายยุรนันท์ พนักงานสอบสวนจึงได้ขออนุมัติศาลจังหวัดเพชรบุรีออกหมายจับนายยุรนันท์ ต่อมาเมื่อวันที่ 9 ธ.ค. เวลาประมาณ 11.00 น. สามารถจับกุมตัวได้ จากการสอบสวนผู้ต้องหาให้การว่า เมื่อประมาณ 1 เดือนก่อนเกิดเหตุ นายยุรนันท์และนายมนูญ มีปัญหาทะเลาะวิวาทกัน ต่อมาตามวันเวลาเกิดเหตุบุคคลทั้งสองได้มาพบกัน นายมนูญใช้มือล้วงไปที่เอวคล้ายจะหยิบอาวุธปืน นายยุรนันท์จึงใช้ปืนสั้นไทยประดิษฐ์ที่พกติดตัวไว้ยิงนายมนูญ 1 นัดเสียชีวิต
