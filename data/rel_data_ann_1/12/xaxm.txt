จากกรณี "บังนิ" หรือนายมณีนพ หมีทอง อายุ 49 ปี มือปืนกราดยิงเจ้าของแผงขายกุ้งที่ตลาดเกษตรเสียชีวิต 2 เจ็บอีก 3 ราย เหตุเกิดเมื่อช่วงสายวันที่ 7 ม.ค.65 ที่ผ่านมา วันที่ 8 ม.ค.65 ผู้สื่อข่าวรายงานว่า ชุดสืบสวนจว.กระบี่ และชุดสืบสวนภ.8 นำกำลังเข้าตรวจสอบกล้องวงจรปิดบริเวณหาดเกาะกวาง ม.3 ต.หนองทะเล อ.เมือง จ.กระบี่ หลังสืบทราบว่านายมณีนพ หมีทอง อายุ 49 ปี มือปืนกราดยิงเจ้าของแผงขายกุ้งที่ตลาดเกษตรเสียชีวิต 2 เจ็บอีก 3 ราย หลังก่อเหตุได้ขับรถโตโยต้าฟอร์จูนเนอร์สีดำ ทะเบียน กอ 1631 ภูเก็ต หลบหนี จนท.ติดตามล่าตัวพบรถคันดังกล่าวจอดทิ้งไว้ที่บริเวณท่าเรือแหลมหิน ต.เกาะแก้ว อ.เมือง จ.ภูเก็ต จากนั้นได้นั่งเรือหางยาวหลบหนีไปยังเกาะมะพร้าว ต.เกาะแก้ว อ.เมือง ห่างจากฝั่งราว 1 กม.แล้วหายตัวไป ด้านนายสมศักดิ์ เตบบุตร ผญ.บ.หมู่ 3 ต.หนองทะเล อ.เมือง จ.กระบี่ ให้ข้อมูลว่า เมื่อช่วงบ่ายสามโมงของวันที่ 8 ม.ค.65 มีชาวบ้านพบนายมณีนพ หมีทอง อายุ 49 ปี มือปืนกราดยิงเจ้าของแผงขายกุ้งที่ตลาดเกษตร ได้นั่งเรือหางยาวมาด้วยกัน 3 คน หญิง 1 ชาย 2 ขึ้นฝั่งที่หาดเกาะกวาง ม.3 ต.หนองทะเล อ.เมือง จ.กระบี่ โดยวงจรปิดของโรงแรมหน้าหาดจับภาพได้ขณะผู้ต้องหาขึ้นฝั่ง ก่อนเดินวนเวียน หลังจากนั้นได้ว่าจ้างรถตุ๊กตุ๊กของนายสมเกียร์ติ เตบบุตร อายุ 49 ปีในราคา 700 บาทให้ไปส่งที่บขส.กระบี่ เพื่อเดินทางต่อไปยังจ.สงขลา ส่วนอีก 2 คนขึ้นเรือหางยาวกลับได้
