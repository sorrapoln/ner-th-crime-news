วันนี้ (19 ม.ค.) พล.ต.ท.กรไชย คล้ายคลึง ผบช.สอท. พล.ต.ต.ชรินทร์ โกพัฒน์ตา ผบก.สอท.5 พ.ต.อ.ศรายุทธ จุณณวัตต์ รอง ผบก.สอท.5 พ.ต.อ.บัญชา ศรีสุข รอง ผบก.สอท.5 พ.ต.อ.กู้เกียรติ วงษ์พันธ์ ผกก.4 บก.สอท.5 จับกุมนายสุชาติ เพ็งชัย อายุ 44 ปี ตามหมายจับของศาลจังหวัดตรัง ที่ 22/2565 ลงวันที่ 17 ม.ค. 65 ฉ้อโกงโดยแสดงตนเป็นบุคคลอื่น หลังหลอกพระกรวิชญ์ วชิรญาโณ วัดมหัตตมังคลาราม จ.สงขลา ว่า เป็นพนักงานบริษัทขนส่ง บอกว่ามีพัสดุถูกกรมศุลกากรตรวจสอบว่า เข้าข่ายผิดกฎหมาย และมีรายชื่อติดในเครือข่ายฟอกเงิน โดยคนร้ายอีกรายอ้างชื่อเป็นตำรวจ โดยจับกุมตัวได้ที่ สน.พหลโยธิน แขวงจอมพล เขตจตุจักร กทม. โดยพระกรวิชญ์ เปิดเผยว่า ในฐานะที่เราอยู่ในผ้าเหลือง โดยมีผู้หญิงชื่อ รภีพร โทรมาอ้างเป็นพนักงานบริษัทขนส่ง บอกว่ามีพัสดุถูกกรมศุลกากรตรวจสอบว่าเข้าข่ายผิดกฎหมาย ด้านในมีหนังสือเดินทาง 14 เล่ม บัตรเอทีเอ็ม 10 ใบ เสื้อผ้าอีก 8 ชุด ทางคอลเซนเตอร์ เขาถามว่าใช่ตนเองที่ส่งไปรึป่าว ตนเองบอกไปว่าไม่ได้ส่งและเขาก็ถามต่อว่า ได้เอาเอกสารบัตรประชาชน ไปยื่นที่ไหนที่อาจจะรั่วไหลบ้าง คอลเซนเตอร์ปลายสาย ที่อ้างเป็นพนักงาน บ.ขนส่ง บอกว่าถ้าไม่ใช่ หลวงพี่ ก็ต้องยืนยันความบริสุทธิ์ใจกับเจ้าหน้าที่ตำรวจ โดยมีการส่งต่อให้คุยผ่านวิดิโอคอล ระบุว่าเป็น ตำรวจ สภ.เมืองเชียงใหม่ ตำรวจคนที่ 1 อ้างตัวเป็นผู้หมวด และส่งต่อไปยังตำรวจคนที่ 2 อ้างตัวเป็นสารวัตร ชื่อ ร.ต.อ. ภาณุวัฒน์ ด้วงบ้านยาง ในสายมีเสียง วอ (วิทยุสื่อสาร) ตลอดเวลา
