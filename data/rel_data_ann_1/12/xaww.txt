เมื่อเวลา 11.00 น.วันที่ 24 ธันวาคม พ.ต.ต.ธีรเดช ชอบจิตต์ สารวัตรเวร สภ.ดอนหัวฬ่อ รับแจ้งเหตุว่ามีคนร้ายได้ก่อเหตุวิ่งราวทรัพย์ที่ร้านทองโต๊ะกังเยาวราช ตั้งอยู่ภายในห้างสรรพสินค้าห้างโรบินสันไลฟ์สไตล์ ชลบุรี เลขที่ 888 ริมถนนศุขประยูร ต.ดอนหัวฬ่อ อ.เมือง จ.ชลบุรี จึงพร้อมด้วยกำลังตำรวจรุดไปสอบสวนที่เกิดเหตุพบว่า พนักงานรักษาความปลอดภัยของห้างสรรพสินค้าดังกล่าว ได้จับกุมตัวคนร้ายไว้ได้แล้วคือ นายสมยศ ใจทน อยู่บ้านเลขที่ 95/88 หมู่ 1 ต.ดอนหัวฬ่อ อ.เมือง จ.ชลบุรี พร้อมของกลางสร้อยคอทองคำหนัก 4 บาท ราคาประมาณ 121,400 บาท จากการสอบสวนเบื้องต้นทราบว่า นายสมยศ ได้ขับรถเก๋งเอ็มจี สีขาว หมายเลขทะเบียน 8 กน 6316 กรุงเทพฯ มาจอดไว้ที่ห้างสรรพสินค้าดังกล่าว หลังจากนั้นได้เดินไปที่ร้านทองโต๊ะกังเยาวราช ทำทีซื้อสร้อยคอทองคำ โดยอ้างว่าจะซื้อไปให้ภรรยา พอสบโอกาสที่พนักงานขายทองเผลอ จึงคว้าสร้อยคอทองคำหนัก 4 บาทหลบหนี พนักงานขายทองจึงร้องให้พนักงานรักษาความปลอดภัยช่วยเหลือ และสามารถจับกุมตัวได้ทันควัน
