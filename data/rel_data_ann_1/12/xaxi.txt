เมื่อวันที่ 12 มกราคม 2565 ที่กองบังคับการปราบปราม (บก.ป.) พล.ต.ท.จิรภพ ภูริเดช ผบช.ก. พล.ต.ต.มนตรี เทศขัน ผบก.ป.สั่งการให้ พ.ต.อ.เผด็จ งามละม่อม ผกก.1 บก.ป. พ.ต.ต.สุรศักดิ์ หญีตบึ้ง สว.ช่วยราชการ กก.1 บก.ป.นำกำลังจับกุมนายวงศกร เวชพาณิชย์ อายุ 38 ปี ตามหมายจับศาลจังหวัดธัญบุรีที่ 1661/2548 ลงวันที่ 27 ส.ค. 48 ข้อหาข่มขืนกระทำชำเราหญิงซึ่งมิใช่ภริยาของตนโดยขู่เข็ญด้วยประการใดๆ โดยใช้กำลังประทุษร้าย จับได้บริเวณหน้าร้านสะดวกซื้อแห่งหนึ่ง แขวงแสนแสบ เขตมีนบุรี กทม. สืบเนื่องจากเมื่อคืนวันที่ 14 พ.ค. 2548 ขณะนั้นนายวงศกร ยังเป็นหัวหน้า รปภ.อยู่ที่หอพักในพื้นที่ ต.คลองหนึ่ง อ.คลองหลวง จ.ปทุมธานี ได้รู้จักและคุ้นเคยกับ น.ส.ดา (นามสมมติ) อายุ 20 ปี ผู้เสียหาย กำลังจะหาเช่าห้องพักใหม่ ผู้ต้องหาได้แนะนำให้มาดูห้องตัวอย่างในหอพักที่ดูแลอยู่ น.ส.ดา เกิดหลงเชื่อ เมื่อมาถึงได้ขึ้นไปบนห้องชั้น 2 ปรากฏว่าเมื่อเดินเข้าไปดูในห้องแล้ว นายวงศกร รีบล็อกประตูห้อง แล้วตรงเข้าใช้กำลังบังคับข่มขืนจนสำเร็จความใคร่แล้วหลบหนีไป น.ส.ดา ได้รีบเข้าแจ้งความไว้ที่ สภ.คลองหลวง พนักงานสอบสวน ได้รวบรวมพยานหลักฐาน เพื่อขอศาลออกหมายจับไว้ แต่ที่ผ่านมา กว่า 17 ปี ยังไม่สามารถจับกุมได้ จนกระทั่งเจ้าหน้าที่ชุดจับกุม สืบสวนทราบว่า ปัจจุบันนายวงศกรหนีมาทำงานอยู่ในเขตมีนบุรี จึงจับกุมตัวเอาไว้ได้ในที่สุด
