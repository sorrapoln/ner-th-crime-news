ตำรวจชุดสืบสวน บก.สส.บก.น.4 และ สน.บางชัน จับกุมตัว นายหัทเมธ หรือ ดิว ทิพหา อายุ 33 ปี พร้อมของกลางอาวุธมีด เสื้อผ้า กระเป๋า รองเท้าที่ใส่ในวันก่อเหตุ โดยจับกุมได้ที่ห้องพักในแมนชั่นแห่งหนึ่ง ซอยนวมินทร์ 54 แขวงคลองกุ่ม เขตบึงกุ่ม กรุงเทพฯ โดยจับกุมได้เมื่อช่วงเช้ามืดที่ผ่านมา (18 ต.ค.) สืบเนื่องจากเมื่อวานนี้ (17 ต.ค.) เจ้าหน้าที่ตำรวจรับแจ้งเหตุมีผู้ถูกแทงเสียชีวิตบริเวณบ้านพัก ในหมู่บ้านคลองจั่นวิลล่า 4 ซอยรามคำแหง 142 แขวงราษฎร์พัฒนา เขตสะพานสูง กรุงเทพฯ ส่วนผู้ก่อเหตุได้หลบหนีไป จากการตรวจสอบพบศพนายสมบูรณ์ ทิพหา อายุ 66 ปี นอนเสียชีวิตใกล้กับประตูบ้าน ตามร่างกายมีบาดแผลถูกของมีคมแทงหลายแห่ง จึงสอบถามเพื่อนบ้านและตรวจสอบภาพจากกล้องวงจรปิดบริเวณใกล้เคียง เพื่อหาเบาะแสของคนร้าย
