ตำรวจทางหลวง รับแจ้งคนร้ายใช้อาวุธปืนชิงรถบรรทุก 18 ล้อ จากอำเภอบ้านแพ้ว จังหวัดสมุทรสาคร มุ่งหน้าถนนพระราม 2 เข้ากรุงเทพมหานคร ก่อนจะเลี้ยวขวาเข้าเส้นพระประแดง จังหวัดสมุทรปราการ เจ้าหน้าที่ตำรวจต่างระดมกำลังดักสกัดคนร้าย ซึ่งระหว่างทางเกือบจะเกิดอุบัติเหตุหลายครั้ง ก่อนจะสิ้นฤทธิ์ รถพุ่งชนแนวรั้วใต้สะพานแยกตากสิน เจ้าหน้าที่จึงเข้าควบคุมตัว ซึ่งขณะนั้นคนร้ายยังพูดจาไม่รู้เรื่อง นายสุชาติ สงวนสัตย์ คนขับรถ ให้การว่า ตนเองขับรถบรรทุกมาจากจังหวัดนครปฐม เพื่อรับน้ำเค็มจากจังหวัดสมุทรสาคร และเมื่อมาถึงช่วงวัดยกกระบัตร คนร้ายได้เข้าขวางหน้ารถ แล้วใช้ปืนจ่อใส่หน้ารถ ก่อนจะยิงขู่ขึ้นฟ้าหลายนัด จากนั้นคนร้ายได้กระโดดขึ้นรถทางด้านซ้าย แล้วบังคับให้ตนเองขับรถมุ่งหน้าเข้ากรุงเทพมหานคร ซึ่งขณะที่อยู่บนรถ คนร้ายดูเหมือนมีอาการคลุ้มคลั่ง จนกระทั่งถึงป้อมตำรวจทางหลวงพระราม 2 ตนได้จังหวะจอดรถแล้ววิ่งเข้าแจ้งเจ้าหน้าที่ตำรวจ จังหวะนั้นคนร้ายจึงขับรถบรรทุกหลบหนีตามเส้นทางดังกล่าว หลังจากควบคุมตัว ซึ่งคนร้ายยังอยู่ในอาการคลุ้มคลั่ง ให้การว่าเสพยาบ้ามา 5 เม็ด พร้อมดื่มสุรามาก่อนหน้านี้ อีกทั้งอ้างว่าใช้อาวุธปืนยิงคนเสียชีวิตมา ส่วนอาวุธปืนโยนทิ้งแม่น้ำท่าจีนไปแล้ว อย่างไรก็ตาม เจ้าหน้าที่ตำรวจได้ควบคุมตัวคนร้ายไปดำเนินคดีที่สถานีตำรวจภูธรบ้านแพ้ว จังหวัดสมุทรสาคร เบื้องต้นพบว่ามีรถเก๋งเสียหาย 1 คัน และรถพ่วง 18 ล้อ อีก 1 คัน รวมระยะทางหลบหนี 54 กิโลเมตร
