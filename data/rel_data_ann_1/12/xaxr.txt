เมื่อวันที่ 13 ม.ค. ร.ต.อ.กุลธวัช รวมจิตร รอง สว.(สอบสวน) สภ.เมืองชลบุรี รับแจ้งเหตุยิงกันภายในบ้านพัก หมู่ 1 ต.หนองรี อ.เมือง จ.ชลบุรี มีผู้เสียชีวิต จึงเดินทางไปตรวจสอบพร้อม พ.ต.อ.ธนาวุฒิ จงจิระ รอง ผบก.ภ.จว.ชลบุรี พ.ต.อ.นิทัศน์ แหวนประดับ ผกก.สภ.เมืองชลบุรี กำลังตำรวจชุดสืบสวน แพทย์เวร รพ.ชลบุรี เจ้าหน้าที่ตำรวจพิสูจน์หลักฐานภาค 2 และกู้ภัยไตรคุณธรรม ที่เกิดเหตุเป็นทาวน์เฮาส์ 2 ชั้น บริเวณชั้นล่างข้างโต๊ะอาหารพบศพหญิงอายุ 46 ปี (แม่) ถูกยิงด้วยอาวุธปืนเข้าที่ศีรษะ 1 นัด สภาพนอนคว่ำหน้าเสียชีวิต ใกล้กันพบศพชายอายุ 34 ปี (ลูกเขย) ถูกยิงเข้าที่ศีรษะ 1 นัด และที่ราวบันไดทางขึ้นชั้น 2 พบศพชายอายุ 52 ปี (พ่อ) ใช้สายไฟผูกคอตัวเองเสียชีวิตติดกับลูกกรง นอกจากนี้ในที่เกิดเหตุยังพบปลอกกระสุนปืน 9 มม. จำนวน 4 ปลอก และแมกกาซีนวางอยู่ในห้องชั้น 2 เจ้าหน้าที่จึงเก็บไว้เป็นหลักฐาน นอกจากนี้ยังมีพี่สาวกับน้องสาวอายุ 26 ปี และ 23 ปี โดยน้องสาวถูกยิงที่เท้าขวาได้รับบาดเจ็บ และ ด.ญ.เอ 8 ขวบ หลานสาว วิ่งหนีตายออกมาจากบ้านได้ เจ้าหน้าที่กู้ภัยฯ ทำการปฐมพยาบาลเบื้องต้นให้คนเจ็บก่อนนำตัวส่งรักษาที่ รพ.ชลบุรี
