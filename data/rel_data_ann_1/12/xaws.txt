จากกรณีเมื่อช่วงค่ำวานนี้ (10 พ.ย.64) เกิดเหตุยิงถล่มวงเปตอง บริเวณชุมชนคลองล่าง เขตบางกอกน้อย กทม. เป็นเหตุให้มีผู้เสียชีวิต 2 ราย บาดเจ็บ 1 ราย โดยมือปืนที่ก่อเหตุในครั้งนี้ เป็น นายธุรการ ยังบรรเทา อายุ 67 ปี ซึ่งเป็นเครือข่ายกับผู้เสียชีวิต และ ผู้บาดเจ็บ ซึ่งหลังใช้อาวุธปืนก่อเหตุแล้วได้ยืนรอมอบตัวกับเจ้าหน้าที่ตำรวจ โดยปมปัญหาที่ทำให้เกิดเหตุยิงกันคาดว่ามาจากปัญหาเรื่องที่ดินซึ่งมีการฟ้องร้องกันหลายคดีแล้ว ล่าสุด บริเวณที่เกิดเหตุ ภายในซอยอำนวยผล 8 แขวงบางขุนศรี เขตบางกอกน้อย พบคราบเลือดกองใหญ่ บริเวณทางเข้า -ออกบ้าน โดยมีญาติของผู้เสียชีวิตและบาดเจ็บ เปิดเผยว่า เหตุการณ์ที่เกิดขึ้น น่าจะมาจากความขัดแย้งที่ยืดเยื้อมาเป็นเวลานานเรื่องที่ดินมรดก เนื่องจากบ้านผู้ก่อเหตุ นำที่ดินมรดกไปจำนองแต่ขาดการส่งทำให้ถูกอายัดทรัพย์สินและขายทอดตลาด ก่อนที่ทางกลุ่มญาติไปซื้อคืนกลับมาเพราะไม่ต้องการให้ที่ดินมรดกตกเป็นของคนอื่น จึงทำให้ฝั่งครอบครัวผู้ก่อเหตุไม่พอใจ มีความบาดหมางกันมาหลายปีแล้ว
