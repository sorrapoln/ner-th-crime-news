เมื่อเวลา 09.00 น. วันที่ 14 ธันวาคม 2564 พ.ต.อ.รังสรรค์ สอนสิงห์ ผกก.สน.ดอนเมือง พร้อมด้วย พ.ต.ท.มหพล มีเสน รอง ผกก.สส.สน.ดอนเมือง กับพวกฝ่ายสืบสวน สน.ดอนเมือง จับกุม นายสิทธิศักดิ์ หรือยุทธ ลักขษร อายุ 25 ปี พร้อมของกลาง มีดปังตอ 1 เล่ม ก่อเหตุทุบกระจกรถยนต์ที่จอดริมถนนในหมู่บ้านบูรพา 18 ซอยวัดเวฬุวนาราม 19 แขวงและเขตดอนเมือง เสียหายนับ 10 คัน เหตุเกิดเวลา ประมาณ 23.50 น. วันที่ 13 ธ.ค.ที่ผ่านมา จับกุมได้บริเวณเพิงพักไม่มีเลขที่ท้ายซอยวัดเวฬุวนาราม 15/1 แขวงและเขตดอนเมือง สืบเนื่องจากเมื่อวันที่ 13 ธ.ค. เวลาประมาณ 23.50 น. ตำรวจ สน.ดอนเมือง รับแจ้งเหตุมีชายกำลังทุบทำลายกระจกรถยนต์ที่จอดในหมู่บ้านบูรพา 18 ซอยวัดเวฬุวนาราม 19 เสียหายหลายคัน หลังรับแจ้งได้เดินทางตรวจสอบพบว่ามีรถยนต์นับ 10 คัน ถูกทุบทำลายกระจกแตกเสียหาย ชุดสืบสวนตรวจสอบกล้องวงจรปิดพบผู้ต้องหาเป็นบุคคลเดียวกันที่เคยก่อเหตุลักษณะเดียวกันมาแล้ว 2 ครั้ง เมื่อ 16 และ 19 ก.ย. 64 โดยผู้ต้องหาหลบหนีมาอาศัยที่ห้องเช่าที่ท้ายซอยวัดเวฬุวนาราม 15/1 จึงได้นำกำลังไปจับกุม นายสิทธิศักดิ์ ผู้ต้องหารับสารภาพว่า มีความเครียดเมื่อไม่มีงานทำ ประกอบกับวันเกิดเหตุมีปากเสียงกับพี่ชายแต่ทำอะไรไม่ได้ เกิดอารมณ์ค้าง เมื่อเดินออกมาจากบ้านจึงลงมือก่อเหตุเพื่อระบายอารมณ์ ยอมรับว่าเคยเสพยาเสพติด แต่วันนั้นไม่ได้เสพ และไม่ได้มีอาการมึนเมาแต่อย่างใด ไม่ได้มีเจตนาที่จะทุบเพื่อเอาทรัพย์สิน แต่เพื่อระบายอารมณ์ และจำไม่ได้ว่าได้ทุบไปกี่คัน
