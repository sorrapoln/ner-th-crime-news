เหตุการณ์เกิดเวลา 01.00 น. ที่ผ่านมา (19 ม.ค.) บริเวณหน้าอาคารพาณิชย์หลังหนึ่ง ซึ่งเปิดเป็นร้านขายยำ อยู่ในซอยเทพารักษ์ 66 ตำบลบางเมือง อำเภอเมืองสมุทรปราการ เมื่อตำรวจ สภ.เมืองสมุทรปราการ และเจ้าหน้าที่กู้ภัยมาตรวจสอบ พบผู้บาดเจ็บ 1 คน ชื่อ นายมงคล สอนเสนาะ อายุ 25 ปี ถูกยิงด้วยอาวุธปืนเข้าที่ข้อมือข้างขวาและเอว รวม 2 นัด ส่วนชายอีกคนทราบว่าถูกมีดฟันแต่ไม่รู้ว่าบาดเจ็บขนาดไหน เพราะมีคนช่วยเหลือพาตัวออกไปก่อนที่เจ้าหน้าที่จะมาถึง โดยตรวจสอบในจุดเกิดเหตุตำรวจพบปลอกกระสุนปืนและกระสุนปืนขนาด 9 มิลลิเมตร จำนวนหนึ่งตกเกลื่อนพื้น และอาวุธมีดตกอยู่ 1 เล่ม จึงเก็บไว้เป็นหลักฐาน นายวุฒิพงษ์ บุญวงศ์ (อายุ 36 ปี) หนึ่งในผู้เสียหาย เล่าว่า ก่อนเกิดเหตุตนเองและเพื่อน 5 คน นั่งดื่มสังสรรค์กันอยู่ในบ้านพัก ระหว่างนั้นตนได้มีปากเสียงทะเลาะกับแฟนสาว (ปมเรื่องหึงหวงแฟนเก่า) โดยโต้เถียงกันไปมาเสียงดังลั่น ต่างฝ่ายต่างไม่ยอมกัน ซึ่งเป็นจังหวะเดียวกับที่กลุ่มผู้ก่อเหตุเป็นวัยรุ่น 4 คน ขี่รถจักรยานยนต์ผ่านมาหน้าบ้านพอดี แต่ตอนนั้นไม่มีอะไรเกิดขึ้น จนเวลาผ่านไปสักพัก วัยรุ่นกลุ่มเดิมขี่รถวนมาจอดหน้าบ้านรอบแรก ตะโกนถามว่า "ตะโกนด่าวัยรุ่นที่ขี่รถผ่านทำไม?" ซึ่งพวกตนยืนกรานว่า "ไม่ได้ด่าอะไรใครเลย" แต่เสียงดังเพราะทะเลาะกับแฟนสาวอยู่ จากนั้นวัยรุ่นกลุ่มนี้ก็พากันขี่รถหายไป ก่อนจะย้อนกลับมาเป็นรอบที่ 2 โดยคราวนี้ยกพรรคพวกนับ 10 คน ขี่รถจักรยานยนต์มากันหลายคัน และขับรถกระบะมาจอดหน้าบ้าน พอลงรถได้ตรงปรี่ไปชกต่อยเพื่อนตนเองแบบไม่ยั้ง ซึ่งในระหว่างต่อสู้กันได้มีเสียงปืนดังขึ้น เท่าที่จำได้ประมาณ 5 นัด นาทีนั้นพากันวิ่งหลบกระสุนปืนเข้าไปซ่อนอยู่ในบ้าน ขณะที่ ผู้เสียหายอีกคน เล่าว่า ช่วงชุลมุนเห็นหนึ่งในกลุ่มผู้ก่อเหตุเดินไปที่รถกระบะ หยิบปืนออกมายิงขึ้นฟ้าแบบรัว ๆ หลายนัด ตนเองเห็นท่าไม่ดีจึงหยิบมีดที่วางอยู่ถือกวัดแกว่งเพื่อให้อีกฝ่ายกลัวเกรง โดยไม่รู้ว่าถูกใครบาดเจ็บหรือไม่ แต่หลังเหตุสงบเพื่อนทุกคนในกลุ่มปลอดภัย ยกเว้นฝ่ายผู้ก่อเหตุที่ได้รับบาดเจ็บถูกยิง คาดถูกกระสุนปืนของพวกเดียวกันเอง
