ตำรวจ สภ.โชคชัย จ.นครราชสีมา ได้รับแจ้งเหตุ รถพ่วง 18 ล้อ ชนกับ รถอีแต๋น และรถยต์กระบะ บริเวณถนนสายโชคชัย - ครบุรี ช่วง กม.38-39 หน้าปั้ม ปตท. ดอนไพล ต.ท่าเยี่ยม อ.โชคชัย จ.นครราชสีมา จึงประสานเจ้าหน้าที่กู้ชีพ รพ.โชคชัย และกู้ภัยฮุก 31 โคราช จุดโชคชัย ร่วมตรวจสอบที่เกิดเหตุ โดยพบรถพ่วงเทรลเลอร์ 18 ล้อ ยี่ห้อฮีโน่ หัวตัด สีขาว ทะเบียนแม่ 88-6727 นครราชสีมา ทะเบียนตัวพ่วง 71-1178 นครราชสีมา สภาพด้านหน้าฝั่งคนขับพังเสียหายจากการเฉี่ยวชนเข้ากับรถยนต์ใช้ในการเกษตร หรือรถอีแต๋น คอกไม้ ทะเบียน ฆก 6971 นครราชสีมา ซึ่งถูกแรงกระแทกจนพลิกตะแคงอยู่กลางถนน เครื่องยนต์พังกระจาย และห่างออกไป พบรถยนต์กระบะ ยี่ห้อโตโยต้า วีโก้ สีบรอนซ์เงิน ทะเบียน ถว 2554 กรุงเทพมหานคร มีร่องรอยครูดด้านข้างจากการเฉี่ยวชน และมีนายอภิชาติ ลายจังหรีด อายุ 40 ปี เป็นคนขับ นอกจากนี้ ยังพบร่างผู้เสียชีวิต 1 ราย บนพื้นถนน ทราบชื่อคือ นายไผ่ อำกระโทก อายุ 75 ปี เป็นคนขับรถอีแต๋น และผู้บาดเจ็บอีก 2 ราย คือนางรุ้ง อำกระโทก อายุ 70 ปี และเป็นภรรยาของผู้เสียชีวิต โดยมีอาการบาดเจ็บปวดต้นคอ และสะโพก ส่วนผู้บาดเจ็บอีกรายคือ นายประยูร แสงทอง อายุ 43 ปี คนขับรถพ่วงเทรลเลอร์ 18 ล้อ มีอาการปวดหลัง คิ้วด้านขวาแตก กู้ภัยฯ จึงให้การช่วยเหลือปฐมพยาบาลเบื้องต้น ส่วนร่างผู้เสียชีวิต พนักงานสอบสวน สภ.โชคชัย ได้ให้กู้ภัยฯ นำศพส่งโรงพยาบาลโชคชัยเพื่อให้แพทย์ชันสูตรหาสาเหตุการเสียชีวิตอย่างละเอียดอีกครั้ง
