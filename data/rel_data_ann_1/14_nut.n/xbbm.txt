(26 มิ.ย.64) ได้เกิดเหตุคนร้ายเป็นชาย 2 คน สวมเสื้อแขนยาวสีเทา กางเกงยีนส์ ใส่หมวกกันน็อคแบบเต็มใบปิดบังใบหน้า เข้ามาก่อเหตุ ชิงทอง ภายในร้านทองสินทวี สาขาย่อยตลาดป่าก่อเงี้ยว ในเขตเทศบาลนครเชียงราย ในจังหวัดเชียงราย ซึ่งขณะเกิดเหตุ ภาพจากกล้องวงจรปิด ภายในร้านทองสามารถบันทึกเหตุการณ์ไว้ได้ โดยคนร้ายได้ทองรูปพรรณไปประมาณ 114 บาท ซึ่งภายหลังก่อเหตุ คนร้ายได้วิ่งออกมาจากร้าน ไปยังจุดจอดรถ ที่อยู่ห่างจากร้านทอง ประมาณ 10 เมตร ก่อนขับขี่หลบหนีไป ซึ่งมีประชาชนที่อยู่ตรงข้ามร้านทอง บันทึกภาพของคนร้ายขณะวิ่งออกมาจากร้านทอง ดังกล่าว ซึ่งจากในคลิปจะได้ยินเสียงปืนดังขึ้นด้วย คาดว่าจะใช้ยิงข่มขู่ โดยหลังจากก่อเหตุทั้งคู่ได้ขับขี่รถจักรยานยนต์บิ๊กไบค์ หลบหนีไปทางถนนด้านหลังห้างเซ็นทรัลพลาซ่า เชียงราย
