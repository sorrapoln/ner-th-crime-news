ผู้สื่อข่าวรายงานว่า เกิดอุบัติเหตุบิ๊กไบค์ชนคนทำให้มีผู้บาดเจ็บ 3 ราย บริเวณหน้าปากซอยกังบู ถนนปู่เจ้าสมิงพราย ขามุ่งหน้าท่าน้ำพระประแดง หมู่ 4 ต.สำโรงใต้ อ.พระประแดง จ.สมุทรปราการ ในที่เกิดเหตุยังรถมอเตอร์ไซค์บิ๊กไบค์ยี่ห้อ ยามาฮ่า R15 สีน้ำเงิน ล้มคว่ำอยู่กลางถนน และรถเข็นสามล้อสีน้ำเงินที่บรรทุกขวดพลาสติกมาเต็มคันถูกชนจนขวดพลาสติกกระจายเกลื่อนพื้นถนน นอกจากนี้ยังพบผู้ได้รับบาดเจ็บจำนวน 3 ราย มีบาดแผลถลอกและรอยช้ำตามร่างกาย ทางกู้ภัยนำส่งรักษาที่โรงพยาบาลสมุทรปราการ น.ส.วีรยา เนียมคด หนึ่งในผู้บาดเจ็บ เล่าให้ฟังว่า ก่อนเกิดเหตุตนและแม่กำลังช่วยกันเข็นรถสามล้อที่บรรทุกขวดพลาสติกข้ามถนน ขณะที่เข็นมาถึงช่วงกลางถนน ซึ่งขณะนั้นรถจักรยานยนต์บิ๊กไบค์ที่ขี่รถมาทางตรงยังอยู่ไกล และคิดว่าจะเบรกให้ตนข้ามแต่รถบิ๊กไบค์กลับไม่เบรก และพุ่งมาชนเข้ามาจนกระเด็นทั้งคนทั้งรถจนได้รับบาดเจ็บ
