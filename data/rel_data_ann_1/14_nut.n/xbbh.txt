เมื่อวันที่ 28 ธ.ค. มีรายงานว่า พ.ต.อ.ศักยะ แสงวรรณ ผกก.สส.บก.น.3 พร้อมกำลังตำรวจ กก.สส.บก.น.3 และตำรวจ ชปส.บก.น.3 ร่วมจับกุมนายรัตนชัย หรือแบงค์ ผลวิชา อายุ 30 ปี และนายศักดิ์ภณัฐ หรือมิกซ์ ศิษฎ์พงษ์ภา อายุ 27 ปี พร้อมของกลางยาบ้า 19,600 เม็ด จับได้ริมถนนมิตรภาพบริเวณจุดเริ่มต้นแผงกั้นถนนระหว่างปั๊มน้ำมันคาลเท็กซ์และปั๊มน้ำมัน ปตท.ดอนหวาย ต.ดอนหวาย อ.โนนสูง จ.นครราชสีมา สืบเนื่องจากชุดจับกุมได้รับแจ้งจากสายลับว่า ผู้ต้องหาทั้งสองจะนำยาบ้า 10 มัด รวมประมาณเกือบ 20,000 เม็ด จาก จ.นครราชสีมา มาส่งให้กับลูกค้าที่ จ.สระบุรี โดยใช้รถกระบะอีซูซุ ดีแมคซ์ สีขาว ทะเบียน 1 ฒล 1686 กรุงเทพมหานคร ลักษณะมีส่วนควบเป็นหลังคาตู้ทึบ มีสติกเกอร์ No กล่องพ่วงติดอยู่ด้านท้ายของรถกระบะ และใช้เส้นทางถนนมิตรภาพในการเดินทาง ตำรวจชุดจับกุมจึงได้รายงานให้ผู้บังคับบัญชาทราบ ต่อมาในขณะตำรวจไปตรวจสอบได้รับแจ้งจากสายลับว่า รถกระบะที่ผู้ต้องหาทั้งสองใช้เดินทางมาจอดอยู่บริเวณปั๊มน้ำมันคาลเท็กซ์ ถนนมิตรภาพ ต.โตนด อ.โนนสูง จ.นครราชสีมา เนื่องจากบริเวณปั๊มน้ำมัน ปตท.ดอนหวาย ซึ่งอยู่ใกล้กัน มีด่านตรวจป้องกันอาชญากรรม ของ สภ.โนนสูง ตั้งอยู่บริเวณดังกล่าว ผู้ต้องหาทั้งสองจึงจอดรถรออยู่ที่ปั๊มน้ำมันคาลเท็กซ์เพื่อรอให้ด่านเลิก ตำรวจชุดจับกุมจึงเดินทางไปตรวจสอบที่ปั๊มดังกล่าว จนสามารถจับกุมตัวผู้ต้องหาได้พร้อมของกลางทั้งหมด เบื้องต้นแจ้งข้อหามียาเสพติดให้โทษประเภทที่ 1 (เมทแอมเฟตามีนหรือยาบ้าและยาไอซ์) ไว้ในครอบครองเพื่อจำหน่าย นำตัวผู้ต้องหาทั้งสองพร้อมของกลางส่งพนักงานสอบสวน บช.ปส. เพื่อดำเนินคดีและขยายผลต่อไป
