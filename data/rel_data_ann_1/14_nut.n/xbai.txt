ผู้สื่อข่าวรายงานว่า เมื่อเวลาประมาณ 02.30 น .วันที่ 28 ธ.ค.64 ร.ต.อ.ยุคลธร แสงระวี รอง สว.(สอบสวน) สภ.ป่าพะยอม พ.ต.อ.ธนสิทธิ์ จงหวัง ผกก.สภ.ป่าพะยอม พ.ต.ท.บุญทรง ผดุงธรรม สว.สส.ฯ นายตำรวจที่เกี่ยวข้อง ลงพื้นที่ตรวจสอบสถานที่เกิดเหตุคนร้ายไม่ทราบชื่อ จำนวน มีรถจักรยานยนต์เป็นยานพาหนะ ใช้อาวุธปืนสงคราม ชนิด เอ็ม16 ยิงถล่มบ้านพักชาวบ้านจำนวนหลายนัด โดยเหตุเกิดที่บ้านเลขที่ 250 หมู่ที่ 2 ต.ลานข่อย อ.ป่าพะยอม ซึ่งเป็นบ้านชั้นเดียวแบบก่ออิฐถือปูน ตั้งอยู่ริมถนนสายป่าพะยอม-ห้วยหลุด ในที่เกิดเหตุพบว่าบ้านหลังดังกล่าวมีนายสิทธิโชค แก้วทองสุข อายุ 42 ปี เป็นเจ้าของ สภาพบ้านถูกยิงถล่มด้วยอาวุธปืนสงครามเป็นรูพรุนที่ที่บริเวณผนังบ้าน กระจกบ้าน ประตูบ้าน และเสาบ้านจนพรุนหลายแห่ง รวม 22 แผล และมีกระสุนทะลุเข้าไปในบ้านแต่ไม่มีทรัพย์สินได้รับความเสียหายหรือมีผู้บาดเจ็บแต่อย่างใด ในที่เกิดเหตุ ตำรวจพบปลอกกระสุนปืนสงคราม ชนิดเอ็ม16 ตกอยู่จำนวน 22 ปลอก จึงเก็บไปเป็นหลักฐานในการสืบสวนสอบสวนหาตัวคนร้ายมาดำเนินการตามกฎหมายต่อไป
