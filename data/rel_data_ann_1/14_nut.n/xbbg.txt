เมื่อเวลา 03.00 น. วันที่ 22 ธ.ค.64 ร.ต.อ.เจมรัก โสสอน ร้อยเวรสอบสวน สภ.เมืองศรีสะเกษ จ.ศรีสะเกษ ได้รับแจ้งว่า เกิดเหตุมีการใช้อาวุธปืนยิงกันเสียชีวิตที่บ้านเลขที่ 145/3 หมู่ 11 ต.หญ้าปล้อง อ.เมืองศรีสะเกษ จึงได้รายงานให้ผู้บังคับบัญชาทราบและรุดไปตรวจสอบยังที่เกิดเหตุ พร้อมด้วย พ.ต.อ.ณัฐกิตต์ เจริญเกษสุวรรณ์ ผกก.สภ.เมืองศรีสะเกษ พ.ต.ท.สุรพงศ์ วรพิมพ์รัตน์ รอง ผกก.ป., พ.ต.ท.เสกสรรค์ อุทโท รอง ผกก.(สอบสวน) พ.ต.ท.สราวุฒิ คำน้อย รอง ผกก.สส.พ.ต.ต.ทนงศักดิ์ ยะสูงเนิน สวป.และเจ้าหน้าที่ ตร.ชุดสืบสวนและชุดปราบปราม สภ.เมืองศรีสะเกษ แพทย์เวร รพ.ศรีสะเกษ และเจ้าหน้าที่หน่วยกู้ภัยสว่างจิตต์ศรีสะเกษ ธรรมสถาน เมื่อไปถึงที่เกิดพบว่า มีกระป๋องเบียร์ว่างอยู่บนโต๊ะจำนวนมาก ห่างออกไปประมาณ 5 เมตรพบศพของชายคนหนึ่งทราบชื่อภายหลังว่าคือ นายประณต ละนิล หรือฉายา ตอง วัดเลียบ อายุ 32 ปี อยู่บ้านเลขที่ 1622/30 ถ.รอบเมืองใต้ ต.เมืองใต้ อ.เมืองศรีสะเกษ สภาพศพโดนยิงด้วยกระสุนปืนไม่ทราบขนาดเข้าที่บริเวณหน้าอกจำนวน 4 นัด เสียชีวิตคาที่ และมีรถยนต์ปิคอัพคันหนึ่งที่จอดอยู่ในที่เกิดเหตุมีรอยถูกกระสุนปืนยิงเข้าที่บริเวณด้านข้างรถ จำนวน 2 นัดด้วย จากการสอบสวนเบื้องต้นทราบว่า ก่อนเกิดเหตุ ภายในบ้านหลังดังกล่าวมีกลุ่มชายฉกรรจ์ตั้งวงดื่มเบียร์กันอยู่ประมาณ 10 คน จากนั้น ปรากฏว่าได้เกิดมีปากเสียงทะเลาะกันอย่างรุนแรงภายในกลุ่มที่นั่งดื่มเบียร์ด้วยกัน ทันใดนั้น นายโต้ง (นามสมมุติ) ที่นั่งอยู่ในกลุ่มด้วยกันได้ชักอาวุธปืนสั้นยิงใส่นายประณต หรือตอง 1 นัด ทำให้นายตอง พยายามวิ่งหนีเอาชีวิตรอดและไปล้มลง ต่อมา นายตั้ม (นามสมมุติ) ที่นั่งด้วยกันได้ชักอาวุธปืนกราดยิงใส่กลุ่มนายตอง และไปกระหน่ำยิงนายตอง อีก 3 นัด ทำให้นายตอง นอนจมกองเลือดเสียชีวิตคาที่ มีผู้ได้รับบาดเจ็บโดนยิงบริเวณขาอีก 1 ราย ถูกส่งตัวไปยัง รพ.ศรีสะเกษ เพื่อให้แพทย์ทำการรักษาพยาบาลอย่างเร่งด่วน ขณะเกิดเหตุมี น.ส.หทัยกานต์ ศิริอินทร์ อายุ 26 ปี แฟนสาวของนายตอง อยู่ร่วมในที่เกิดเหตุด้วย
