วันที่ 24 พ.ย.64 เมื่อเวลา 18.30 น. ร.ต.อ.อภิทักษ์ ยันทรักษ์ รองสารวัตร(สอบสวน)สภ.สตึก อ.สตึก จ.บุรีรัมย์ รับแจ้งจากชาวบ้านหมู่ 17 บ้านนิคม ต.นิคม อ.สตึก ว่ามีคนถูกแทงอาการสาหัส จึงประสานหน่วยกู้ภัยวังกรูด ให้ร่วมตรวจสอบ ที่เกิดเหตุเป็นบ้านชั้นเดียว ใน ต.นิคม อ.สตึก จ.บุรีรัมย์ บริเวณหน้าบ้านพบรถมอเตอร์ไซค์ยี่ห้อฮอนด้า พ่วงข้าง พบรอยเลือดเปื้อนอยู่บนรถพ่วงข้าง และบนพื้นดินหน้าบ้าน ส่วนผู้บาดเจ็บคือนาย อำคา ปะติกานัง อายุ 69 ปี เจ้าของบ้าน ถูกนำส่งโรงพยาบาลก่อนหน้านี้ และเสียชีวิตในเวลาต่อมาตรวจสอบพบบาดแผลถูกแทงบริเวณหน้าอกซ้าย ซี่โครงขวา และหน้าท้องขวา รวม 3 แผล ส่วนผู้ก่อเหตุคือนายชยพล หรือเบ็ก ปะติกานัง อายุ 21 ปี หลานแท้ๆของผู้เสียชีวิต ที่อาศัยอยู่บ้านเดียวกัน ตำรวจได้ควบคุมตัวได้ที่โรงพยาบาลขณะไปดูอาการของตาตัวเอง นำตัวไปสอบสวนที่ สภ.สตึก พร้อมของกลางเป็นมีดปอกผลไม้ หักเป็น 2 ท่อน จำนวน 1 เล่ม
