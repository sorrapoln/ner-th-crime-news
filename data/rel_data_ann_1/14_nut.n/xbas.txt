ช่วงค่ำวานนี้ (18 มี.ค.) เกิดเหตุบนถนนหมายเลข 202 สายชัยภูมิ-บัวใหญ่ (นิเวศรัตน์) หลัก กม.ที่ 15-16 บริเวณบ้านบะก่าม ต.ลาดใหญ่ อ.เมือง จ.ชัยภูมิ เมื่อนายเอ (นามสมมติ) อายุ 19 ปี ขับรถยนต์ชนนายสุพล ภัคยุทธภูมิ อายุ 37 ปี คนขับมอเตอร์ไซค์จนเสียชีวิตคาที่ สภาพศพกระดูกหักทั่วร่าง โดยนายเอ อยู่ในอาการตกใจ ร้องไห้ตลอดเวลาและยกมือไหว้ศพผู้ตาย ได้ให้การกับเจ้าหน้าที่ว่าตนยืมรถยนต์ของแม่เพื่อมาร่วมงานปัจฉิมนิเทศ จบชั้น ม.6 ที่โรงเรียน และก็ไปร่วมกินข้าวฉลองกับเพื่อนหลังเลิกเรียน หลังจากนั้นก็ได้ขับรถกลับบ้าน เมื่อมาถึงที่เกิดเหตุ ด้วยความที่เวลาใกล้ค่ำ ทำให้มองทางไม่ชัด จนกระทั่งเกิดอุบัติเหตุดังกล่าวขึ้น
