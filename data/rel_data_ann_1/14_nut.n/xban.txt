พ.อ.ชาตรี สงวนธรรม รองผู้บัญชาการกองกำลังผาเมือง เข้าตรวจสอบพื้นที่กรณีเจ้าหน้าที่ทหารหน่วยเฉพาะกิจกรมทหารม้าที่ 3 กองกำลังผาเมืองได้ปะทะกับกลุ่มขบวนการค้ายาเสพติดบริเวณช่องทางผาขาวบน ชายแดนไทย-เมียนมา บริเวณบ้านลิเซ อ.แม่ฟ้าหลวง จ.เชียงราย ส่งผลให้ฝ่ายตรงข้ามเสียชีวิตจำนวน 6 ศพ และ ยึดของกลางเป็นยาเสพติดยาบ้าจำนวน 1,800,000 เม็ด ทั้งนี้ก่อนเกิดเหตุทางกองกำลังผาเมืองได้สืบทราบว่าจะมีการลำเลียงยาเสพติดจากประเทศเพื่อนบ้านเพื่อเข้าสู่พื้นที่ชั่นในของประเทศไทย โดยผ่านพื้นที่ชายแดนด้าน จ.เชียงราย จึงมอบหมายให้ทางทหารร้อย.ม.2 ฉก.ม.3 จัดกำลังเจ้าหน้าที่ทำการ​ซุ่มโจมตี บริเวณ ช่องทางผาขาวบน บ.ลิเซ ต.แม่ฟ้าหลวง​ อ.แม่ฟ้าหลวง ห่างจากแนวชายแดน ประมาณ 100 เมตร ได้ตรวจการณ์พบกลุ่มบุคคลต้องสงสัย จำนวน 10-15 คน เดินลัดเลาะมาตามภูมิประเทศ เจ้าหน้าที่จึงได้แสดงตัวเพื่อขอตรวจค้น แต่กลุ่มบุคคลดังกล่าว ได้ใช้อาวุธปืน ไม่ทราบชนิด ยิงใส่ฝ่ายเรา จึงเกิดการปะทะ ประมาณ 15 นาที หลังเสียงปืนสงบฝ่ายเจ้าหน้าที่ทุกนายปลอดภัย สามารถตรวจยึดยาเสพติดให้โทษประเภท 1 (ยาบ้า) จำนวน 9 เป้ ๆ ประมาณ 200,000 เม็ด รวมประมาณ 1,800,000 เม็ด มีกลุ่มขบวนการเสียชีวิต 6 ศพ
