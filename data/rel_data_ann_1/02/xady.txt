เมื่อเวลา 01.00 น. วันที่ 17 ธ.ค.2564 พ.ต.ท.นิพล แท่นรัตน์ ร้อยเวร สภ.ป่าพะยอม รับแจ้งเหตุยิงกันเสียชีวิต บนถนนสายป่าพะยอม-คลองใหญ่ ต.เกาะเต่า อ.ป่าพะยอม จ.พัทลุง จึงรุดไปตรวจสอบพร้อมเจ้าหน้าที่กู้ชีพนิรภัย ป่าพะยอม ที่เกิดเหตุพบศพ นายวัฒนวุฒิ (ขอสงวนนามสกุล) อายุ 29 ปี สภาพถูกยิงด้วยอาวุธปืนไม่ทราบชนิดที่ลำตัว 3 นัด นอนเสียชีวิตอยู่กลางถนน นอกจากนี้ ยังพบหญิงสาวที่มาด้วยอยู่ในอาการช็อกและร้องไห้อย่างหนัก โดยไม่ยอมให้ปากคำกับเจ้าหน้าที่ตำรวจ ก่อนจะเชิญตัวไปสอบปากคำที่ สภ.ป่าพะยอม จากการตรวจสอบที่เกิดเหตุพบปลอกกระสุนปืน 4 ปลอกตกอยู่ข้างรถจักรยานยนต์ ยี่ห้อฮอนด้า เวฟ 110 ไม่ติดแผ่นป้ายทะเบียน บริเวณข้างศพพบมีดพร้า หนังสติ้ก และเสียมเหล็กขุดดิน เจ้าหน้าที่กองพิสูจน์หลักฐานได้เข้าตรวจสอบหลักฐานเพิ่มเติมอย่างละเอียด ด้าน พ.ต.อ.ธนสิทธิ์ จงหวัง ผกก.สภ.ป่าพะยอม ได้ลงพื้นที่มายังที่เกิดเหตุเบื้องต้นและทราบตัวผู้ก่อเหตุแล้ว โดยเจ้าหน้าที่จะเรียกตัวมาสอบสวนต่อไป จากการสอบสวนของเจ้าหน้าที่ตำรวจเบื้องต้นทราบว่า ก่อนเกิดเหตุคนร้ายได้ขับรถเก๋งมาปาดหน้า และจอดปิดทางรถจักรยานยนต์ของผู้ตาย ก่อนจะลงมาเคลียร์ปัญหากันบนถนน จากนั้นคนร้ายใช้อาวุธปืนสงครามยิงเข้าใส่ผู้ตาย 3 นัด เข้าบริเวณกกหูด้านขวา บริเวณลำคอด้านขวา และบริเวณแก้มขวา เสียชีวิตทันที โดยเจ้าหน้าที่ได้นำร่างของผู้เสียชีวิตไปยังโรงพยาบาลป่าพะยอมเพื่อชันสูตรเพิ่มเติมต่อไป ส่วนสาเหตุเบื้องต้นเจ้าหน้าที่ตำรวจ มุ่งประเด็นขัดแย้งเรื่องส่วนตัว
