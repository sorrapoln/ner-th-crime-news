เมื่อวันที่ 17 ธ.ค. ร.ต.อ.พนัส โกรดประโคน รองสารวัตร (สอบสวน) สภ.เฉลิมพระเกียรติ อ.เฉลิมพระเกียรติ จ.บุรีรัมย์ พร้อมชุดสืบสวน สภ.เฉลิมพระเกียรติ นำกำลังเข้าจับกุมนายกิตติศักดิ์ ประโคน อายุ 29 ปี หลังจากเมื่อกลางดึกของวันที่ 12 ธ.ค.ได้ทำร้ายนายณัฐพล เพ่งให้ตรง อายุ 27 ปี ด้วยการเตะ แล้วนอนซมที่บ้าน ก่อนอาการบอบช้ำจะกำเริบ ถูกหามส่งโรงพยาบาลเฉลิมพระเกียรติ เมื่อวันที่ 15 ธ.ค. และถูกส่งไปรักษาต่อที่โรงพยาบาลศูนย์บุรีรัมย์ และมาเสียชีวิตในวันที่ 16 ธ.ค. ที่ผ่านมา จากการสอบสวนนายกิตติศักดิ์ รับสารภาพว่า เป็นคนเตะจริง ซึ่งคืนวันเกิดเหตุตนนั่งดื่มเหล้าขาวกับญาติหลายคน หนึ่งในนั้นคือนายณัฐพล ผู้ตายนั่งรวมอยู่ด้วย ต่อมานายณัฐพล ซึ่งเป็นลูกพี่ลูกน้องกัน มีอาการเมาหนักและชวนทะเลาะเหมือนทุกครั้ง ตนจึงไล่กลับบ้าน นายณัฐพล ได้กลับไป แล้วกลับมาพร้อมมีด จึงบันดาลโทสะ เข้าไปกอดรัดฟัดเหวี่ยงกัน จากนั้นผู้ตายได้ล้มลง ระหว่างที่กำลังจะเงยหน้าขึ้น จึงเตะเสยไปที่กกหู ทีเดียว ก่อนญาติจะพาผู้ตายไปนอนที่บ้านที่อยู่ติดกัน หลังจากเกิดเหตุไม่เห็นผู้ตายออกจากบ้าน คิดว่าน่าจะเมาค้าง หรือ อาจจะมีอาการบาดเจ็บ แล้วนอนซม ผ่านไป 3-4 วัน ผู้ตายอาการทรุด ตนกับญาติจึงพาไปส่งโรงพยาบาลและเสียชีวิตในเวลาต่อมา ส่วนหน้าแข้งของตนที่สักยันต์ สักไว้เฉยๆ เพราะชอบและเป็นหน้าแข้งที่เตะนายณัฐพล ในคืนเกิดเหตุ นายเอ (นามสมมุติ) อายุ 16 ปี น้องชายนายหลง ผู้ตาย เล่าว่า หลังจากพี่ชายถูกเตะ พี่นอนพักอยู่ในบ้าน เห็นหน้าตาบวมเป่ง เมื่อถามพี่ชายบอกว่า ”ปวดฟัน” เพิ่งมารู้ทีหลังว่าถูกญาติกันเตะ และเพิ่งมารู้ว่าพี่ชายไม่บอกใครเพราะเกรงว่านายกิตติศักดิ์ ซึ่งเป็นญาติกันจะถูกดำเนินคดี ขณะที่นางสำราญ มาประจวบ อายุ 60 ปี แม่ผู้ก่อเหตุ เล่าว่า สาเหตุการตายของนายณัฐพล ส่วนตัวยังไม่เชื่อว่าเป็นเพราะถูกเตะ เบื้องต้นตำรวจตั้งข้อหานายกิตติศักดิ์ ทำร้ายผู้อื่นจนถึงแก่ความตาย
