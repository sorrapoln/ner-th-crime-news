เมื่อเวลา 18.30 น. วันที่ 12 ธ.ค. 2564 ร.ต.อ.หญิงลภัสกฤตา ธาระเลิศ รองสารวัตร(สอบสวน) สภ.พระนครศรีอยุธยา รับแจ้งเหตุหญิงถูกยิงเสียชีวิตภายในบ้านพัก ต.ภูเขาทอง อ.พระนครศรีอยุธยา จ.พระนครศรีอยุธยา จึงประสานแพทย์รพ.พระนครศรีอยุธยา ตำรวจพิสูจน์หลักฐาน แล้วรุดไปตรวจสอบพร้อม พ.ต.อ.ประเวศ ศรีนาค ผกก.สภ.พระนครศรีอยุธยา ฝ่ายสืบสวน และหน่วยกู้ภัยมูลนิธิร่วมกตัญญู ที่เกิดเหตุเป็นบ้านไม้ 2 ชั้น พบศพน.ส.จารุพรรณ อายุ 32 ปี ถูกยิงเสียชีวิตอยู่บนเปลนอนใต้ถุนบ้าน มีบาดแผลกระสุนปืนยิงเข้าศีรษะ 1 นัด โดยมีแม่และน้องสาวยืนช็อกตกใจร้องไห้โฮ ตรวจสอบบริเวณโดยรอบพบหัวกระสุนปืนขนาด .38 ตกอยู่ เจ้าหน้าที่จึงเก็บไว้เป็นหลักฐาน สอบสวนทราบว่า ผู้ตายเพิ่งเลิกกับสามีชื่อ นายพร้อมพงศ์ อายุ 35 ปี ทำงานเป็นพนักงานห้างได้ประมาณ 5-6 เดือน โดยออกไปเช่าห้องอยู่พร้อมทำงานส่งอาหาร วันนี้แอบกลับมาหาลูกสาว อายุ 4 ขวบที่บ้านแม่
