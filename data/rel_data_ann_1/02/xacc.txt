ความคืบหน้าพระลุน สุ่มมาตย์ อายุ 72 ปี พระวัดป่าภูปอ ต.นาตาล อ.ท่าคันโท จ.กาฬสินธุ์ ถูกฆ่าโหดมรณภาพบริเวณบันไดลานหินทางลงกุฏิภายในวัด บริเวณศีรษะ ใบหน้า แขน และข้อมือถูกของมีคมฟัน 27 แผล ชาวบ้านพบศพเมื่อช่วงเช้าวันที่ 29 ตุลาคม ที่ผ่านมา โดยเบื้องต้นสอบถามพระลูกวัดด้วยกันอ้างว่า เห็นชายสองคนเข้ามาทวงหนี้กับพระลุน 30,000 บาท ก่อนที่ตำรวจจะเค้นสอบพระรูปดังกล่าว เนื่องจากพบเป็นผู้ต้องสงสัย หลังจากพบคราบเลือดติดอยู่ที่จีวร ย่ามสะพาย และเอกสารของพระรูปนี้ แต่เบื้องต้นเจ้าตัวยังคงให้การปฏิเสธ ตามข่าวที่ได้นำเสนอไปแล้ว ล่าสุด พล.ต.ต.วรวัฒน์ มะลิ รักษาราชการแทนผบก.ภ.จว.กาฬสินธุ์ เปิดเผยความคืบหน้าของคดีว่า ล่าสุดจากการที่เชิญตัว พระกรกช หรือหลวงตาจรัญ เสนาฤทธิ์ อายุ 72 ปี พระในวัดป่าภูปอมาสอบปากคำ เนื่องจากเป็นผู้ต้องสงสัยมากที่สุด หลังมีพยานระบุว่าก่อนหน้านี้พระรูปดังกล่าวมีปากเสียงและทะเลาะกันพระลุนที่มรณภาพบ่อยครั้ง หลังยังพบคราบเลือดที่จีวร ย่ามสะพาย เอกสาร นิ้วชี้และนิ้วกลางมือขวามีบาดแผล และเป็นผู้ที่อยู่ใกล้จุดเกิดเหตุมากที่สุด ซึ่งหลังจากชุดสืบสวนลงพื้นที่สืบหาข่าวกดดันต่อเนื่องและจากการเค้นสอบมากว่า 2 วัน ล่าสุดพระรูปดังกล่าวได้รับสารภาพแล้วว่าเป็นผู้ที่ลงมือก่อเหตุฆ่าพระลุน อายุ 72 ปี ซึ่งอยู่ในวัดเดียวกัน
