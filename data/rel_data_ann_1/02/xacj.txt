เมื่อวันที่ 9 ม.ค. ร.ต.ท.ณัฐรัฐ กฤติธีรภูมิ รอง สว.(สอบสวน)สน.โชคชัย รับแจ้งเหตุยิงตัวตาย บริเวณสนามยิงปืนแห่งหนึ่งในพื้นที่ย่านลาดพร้าว กทม. จึงรีบไปตรวจสอบพร้อมด้วย พ.ต.อ.พรทวี สมวงค์ ผกก.สน.โชคชัย พ.ต.ท.ไพจิตร คำยอด รอง ผกก.สส.สน.โชคชัย ฝ่ายสืบสวน สน.โชคชัย เจ้าหน้าที่กองพิสูจน์หลักฐาน แพทย์เวรสถาบันนิติเวช รพ.ตำรวจ และอาสาสมัครมูลนิธิร่วมกตัญญู ที่เกิดเหตุเป็นสนามยิงปืนประมาณ 20 ช่อง ที่ช่องยิงปืนที่ 5 พบศพ นายเอ (นามสมมุติ) อายุ 33 ปี พนักงานบริษัทแห่งหนึ่ง สภาพนอนหงายจมกองเลือด ชันสูตรศพพบบาดแผลถูกยิงด้วยกระสุนขนาดปืน 9 มม. เข้าที่ขมับขวาทะลุขมับซ้าย 1 นัด บนโต๊ะพบปืนออโตเมติกซิกซาวเออร์ P320 ขนาด 9 มม. สีดำ และกล่องบรรจุกระสุนปืน ขนาดเดียวกัน 1 กล่อง เป็นกระสุนลูกซ้อม 50 นัด ถูกใช้ไป 2 นัด จากการสอบสวนทราบว่า ผู้ตายมาติดต่อเจ้าหน้าที่ขอเช่าปืนเพื่อซ้อมยิง ต่อมามีครูฝึกเข้ามาสอนเกี่ยวกับการใช้ปืนและกฎระเบียบต่าง ๆ ระหว่างครูฝึกอธิบายระบบกลไกของปืนอยู่นั้น ผู้ตายขอตัวออกไปพักเพื่อสูบบุหรี่ ทั้งสองจึงแยกย้ายกันไปทำธุระส่วนตัว ก่อนที่ผู้ตายจะคว้าอาวุธปืนของครูฝึกที่วางอยู่บนโต๊ะยิงตัวเองเสียชีวิต ทั้งนี้ระหว่างที่ผู้ตายพูดคุยกับครูฝึกนั้น ไม่มีอาการเครียดแต่อย่างใด หลังเกิดเหตุเจ้าหน้าที่มีการติดต่อกับญาติผู้เสียชีวิต ทราบว่าผู้ตายมีพี่น้อง 3 คน ผู้ตายเป็นคนสุดท้อง ช่วงเช้าวันนี้ผู้ตายได้ให้ทรัพย์สินของมีค่าทั้งหมดให้มารดา และยังพบว่าผู้ตายได้มีการส่งไลน์คุยกับพี่ชายลักษณะเหมือนสั่งเสีย ส่วนสาเหตุที่ก่อเหตุญาติยังไม่ทราบ คาดว่าเกิดจากความเครียดปัญหาส่วนตัว หรือเรื่องงาน จึงก่อเหตุสลดขึ้น นอกจากนี้เจ้าหน้าที่ตรวจสอบภาพจากกล้องวงจรปิดพบว่าผู้ตายก่อเหตุใช้อาวุธปืนยิงตัวตายเอง ภายหลังญาติเดินทางมาดูศพแล้วไม่ติดใจการเสียชีวิต เบื้องต้น เจ้าหน้าที่มอบให้อาสาสมัครมูลนิธิร่วมกตัญญูนำร่างผู้เสียชีวิตส่งชันสูตรที่นิติเวช รพ.ตำรวจ ก่อนประสานให้ญาตินำไปประกอบพิธีตามหลักศาสนาต่อไป
