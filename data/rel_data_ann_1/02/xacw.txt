วันที่ 31 ธ.ค. ตำรวจ สภ.แม่แจ่ม จ.เชียงใหม่ ได้รับแจ้งมีเหตุฆ่ากันตาย 2 ศพ เหตุเกิดที่ บ้านผานัง หมู่ 2 ต.ท่าผา อ.แม่แจ่ม จ.เชียงใหม่ หลังรับแจ้งจึงไปตรวจสอบพร้อมด้วย พ.ต.อ.ธนเดช ประสานเสียง ผกก.สภ.แม่แจ่ม เจ้าหน้าที่ชุดสืบสวน เจ้าหน้าที่กู้ภัย และแพทย์เวรจากโรงพยาบาลแม่แจ่ม ที่เกิดเหตุเป็นบ้านไม้ชั้นเดียว ด้านหน้าบ้านพบศพนายสุข กาวิน่าน อายุ 79 ปี สภาพศพถูกมีดปาดเข้าบริเวณคอ 1 แผลนอนตายจมกองเลือด และบริเวณปากซอยของบ้านพบศพนายอภิชาติ มินมุนิน อายุ 34 ปี ถูกปาดคอบริเวณด้านขวา ส่วนมือมีดคือ นายคำ กาวิน่าน อายุ 50 ปี ภายหลังก่อเหตุได้วิ่งออกไปกลางทุ่งนา แล้วปีนต้นไม้ไม่ยอมลงมาตำรวจล้อมต้นไม้ที่สูงกว่า 4 เมตร โดยคนร้ายคือนายคำ มีอาการเมาสุราเมายา และถืออาวุธมีด ไม่ยอมให้ใครเข้าใกล้และไม่ยอมลงจากต้นไม้มามอบตัว ทางตำรวจจึงพาญาติมาเกลี้ยกล่อมและรอล้อมจับอยู่โดยรอบ ตอนนั้นเองนายอภิชาติ ซึ่งเป็นหลานของนายคำ ผ่านมาเห็นเหตุการณ์เข้าก็ตกใจร้องตะโกน ทำให้นายคำถือมีดวิ่งไล่ไปอย่างกระชันชิด จนจับนายอภิชาติปาดคออีกราย บรรดาญาติพี่น้องมาเห็นเข้าจึงแจ้งชาวบ้านช่วยกันไล่จับ ทำให้นายคำวิ่งหลบหนีเข้าป่าและปีนขึ้นต้นไม้
