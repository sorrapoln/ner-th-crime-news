หนุ่มหึงโหดอ้างจับได้แฟนสาวรุ่นพี่ปันใจมีชายอื่น คว้ามีดกระหน่ำแทงฝ่ายหญิงดับคาที่นอน ก่อนใช้มีดแทงตัวเองเจ็บสาหัส เช้าวันที่ 17 ม.ค. พ.ต.อ.ดำรง เอี่ยมไพโรจน์ ผกก.สภ.หนองปรือ จ.ชลบุรี เปิดเผยว่า พ.ต.ท.อนุเชษฐ์ กาบสมบูรณ์ รองผกก.(สอบสวน) สภ.หนองปรือ รับแจ้งเมื่อเวลา 23.30 น. วันที่ 16 ม.ค. มีเหตุทะเลาะวิวาทใช้มีดแทงกัน ภายในบ้านเลขที่ 45/47 หมู่บ้านงามเจริญ 3 หมู่ 7 ต.หนองปรือ อ.บางละมุง จ.ชลบุรีหลังรับแจ้งพร้อมด้วย พนักงานสอบสวน สภ.หนองปรือ ชุดสืบสวน และเจ้าหน้าที่มูลนิธิสว่างบริบูรณ์เมืองพัทยาไปตรวจสอบ ที่เกิดเหตุเป็นทาวน์เฮาส์ 2 ชั้น กลางห้องโถงชั้นล่างพบผู้เสียชีวิตเป็นหญิงทราบชื่อ น.ส.อภินญา ศีริจันทร์ดา อายุ 39 ปี สวมเสื้อยืดแขนสั้นคอกลมสีแดง นุ่งกางเกงขาสามส่วนสีชมพู นอนหงายจมเลือดบนที่นอน สภาพถูกแทงด้วยมีดร่างพรุน มีแผลฉกรรจ์บริเวณใบหน้า หัวเข่าซ้าย หน้าอก แขนซ้าย ใกล้กันพบแฟนหนุ่มของผู้ตายชื่อนายธีระศักดิ์ นาคเปรม อายุ 29 ปี นุ่งกางเกงขาสั้นสีแดง ไม่สวมเสื้อ นอนจมเลือดหายใจรวยรินกอดศพแฟนสาวอยู่ มีแผลถูกแทงหัวไหล่ คอ หน้าอก เจ้าหน้าที่ปฐมพยาบาลก่อนนำส่ง รพ.บางละมุง และส่งรักษาต่อที่ รพ.ชลบุรี อาการยังโคม่า จุดเกิดเหตุพบมีดปลายแหลมเปื้อนเลือดตกอยู่บนพื้น 1 เล่ม มอบศพให้กู้ภัย นำส่ง รพ.บางละมุง ให้แพทย์ชันสูตร
