จากเหตุการณ์คนร้ายใช้อาวุธปืนไม่ทราบขนาดยิง นางกัญญาภัทร พรหมขวัญ อายุ 49 ปี อยู่บ้านเลขที่ 1/6 หมู่ที่ 8 ต.เขานิพันธ์ อ.เวียงสระ จ.สุราษฎร์ธานี จำนวนหลายนัด เสียชีวิตในพื้นที่ หมู่ 8 ต.เขานิพันธ์ อ.เวียงสระ พ.ต.อ.วรวิทย์ เจริญศุภผล ผกก.สภ.เขานิพันธ์ พิสูจน์หลักฐาน 8 และกู้ภัย เข้าตรวจสอบเบื้องต้นจากการสอบสวนคาดว่าผู้ก่อเหตุคือน้องสาวแท้ๆ ของผู้ตาย ปมขัดแย้งเรื่องที่ดิน ตามที่เสนอข่าวไปแล้วนั้น ล่าสุด เย็นวันที่ 15 ธันวาคม พนักงานสอบสวน สภ.เวียงสระ ได้ขอหมายศาลจังหวัดเวียงสระที่ 165/2564 ลงวันที่ 15 ธันวาคม 2564 อนุมัติหมายจับ นางอรอุมา ชูช่วยสุวรรณ อยู่บ้านเลขที่ 23/7 หมู่ที่ 8 ตำบลเขานิพันธ์ อำเภอเวียงสระ จังหวัดสุราษฎร์ธานี ข้อหาฆ่าผู้อื่นโดยเจตนาโดยไตร่ตรองไว้ก่อน มีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต พาอาวุธปืนไป ในเมืองหมู่บ้านหรือทางสาธารณะโดยเปิดเผยหรือโดยไม่มีเหตุสมควรยิงปืนโดยใช่เหตุ ในเมืองหมู่บ้านและชุมชน ต่อมา สามารถควบคุมตัวผู้ต้องหาไว้ได้แล้วที่บ้านญาติพื้นที่ หมู่ 4 บ้านคลองรำพา ต.เขานิพันธ์ พร้อมอาวุธปืน ลูกโม่ .38 จำนวน 1 กระบอก เบื้องต้นรับสารภาพว่า มาจากปมปัญหาความขัดแย้งเรื่องที่ดิน อยู่ระหว่างการสอบสวนหาสาเหตุที่แท้จริง
