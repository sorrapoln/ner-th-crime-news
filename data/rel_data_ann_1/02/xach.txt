เมื่อเวลา 13.00 น. ว่าที่ร้อยตรีชัชวาลย์​ บำรุง​วงศ์ ทนายความ​กลุ่มทนายใจดี พร้อมด้วย น.ส.จุฑาวรรณ โช อายุ 28 ปี และนายเคยัน โช อายุ 35 ปี 2 สามีภรรยา เดินทางมา สน.สายไหม เพื่อติดตามคดี และนำหลักฐานมอบให้กับพนักงานสอบสวน หลังถูกนายพิสิฐ หรือ วิทยากร ทองเสน อายุ 60 ปี อดีต ส.จ.กาฬสินธุ์ และ อดีต ส.ส.พรรคเพื่อไทย หลอกให้ร่วมลงทุนทำธุรกิจแก๊สหุงต้ม และร้านของชำ ที่ สปป ลาว มูลค่าความเสียหาย 1,450,000 บาท นายชัชวาลย์​ ทนายความ เผยว่าคดีเกิดขึ้นตั้งแต่ปี 63 เข้าแจ้งความครั้งแรกเมื่อเดือนกันยายน 2564 คดีนี้ล่วงเลยมาเป็นเวลา 3 เดือนแล้ว แต่ยังไม่มีความคืบหน้า ประกอบกับพนักงานสอบสวนอ้างว่าได้ออกหมายเรียกนายวิทยากร แต่ยังไม่มีการตอบรับ ซึ่งทีมทนายได้ตรวจสอบประวัติของนายวิทยากร พบเคยมีคดีติดตัวมาแล้ว 2 คดี คือ เมื่อปี 2558 มีโทษจำคุก ความผิดตามพระราชบัญญัติการค้าข้าวและฉ้อโกง และปี 2563 ข้อหา “ร่วมกันฉ้อโกง” หลอกสั่งซื้อไวน์ในสตอกมีผู้เสียหายมูลค่าประมาณ 10 ล้านบาท ซึ่งทั้ง 2 คดี เป็นคดีฉ้อโกงทั้งสิ้น ตนจึงเกรงว่า นายวิทยากรที่อ้างว่ายังคงทำงานให้กับพรรคเพื่อไทย มีผู้หลักผู้ใหญ่สนับสนุนให้การช่วยเหลือเยอะ เกรงว่าผู้เสียหายจะไม่ได้รับความเป็นธรรม และเชื่อยังมีเหยื่ออีกหลายคน
