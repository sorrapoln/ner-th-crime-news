เมื่อกลางดึกที่ผ่านมา สน.แสมดำ รับแจ้งเหตุรถชนกัน มีผู้เสียชีวิตหน้าปั๊มบางจาก ถนนพระราม 2 ปากซอย 94 แขวงแสมดำ เขตบางขุนเทียน กทม. ที่เกิดเหตุเป็นถนนช่องคู่ขนาน 3 เลน จากการตรวจสอบช่องทางเดินรถฝั่งซ้ายสุด พบศพนายพชร อายุ 28 ปี เป็นพนักงานบริษัทรับเหมาทำถนนใน จ.สมุทรสาคร และเป็นเจ้าหน้าที่อาสาสมัครกู้ภัยมูลนิธิป่อเต็กตึ๊ง สภาพศพนอนหงาย สวมเสื้อแขนยาวสีกรมท่า นุ่งกางเกงขายาวสีกรมท่าติดแถบสะท้อนแสง นอนเสียชีวิตข้างรถจักรยานยนต์ ส่วนรถคู่กรณีเป็นรถพ่วง 20 ล้อ จอดห่างไปด้านหน้าเพียงเล็กน้อย โดยมีนายบุญเลิศ อายุ 54 ปี เป็นคนขับ ยืนรอให้การกับตำรวจว่า ก่อนเกิดเหตุขับรถขนวัวหลายสิบตัวจาก จ.เพชรบุรี ปลายทางจะนำไปส่งให้ลูกค้าที่ จ.ร้อยเอ็ด เมื่อมาถึงจุดเกิดเหตุตนใช้เส้นทางเดินรถช่องทางเลนที่ 2 ตรงกลาง ก่อนจะให้สัญญาณเลี้ยวซ้ายเพื่อเปลี่ยนช่องทางเข้าซ้ายสุด แต่ยังไม่ทันหักพวงมาลัยเปลี่ยนเลน รถจักรยานยนต์ของผู้ตายซึ่งวิ่งมาเลนซ้ายทางด้านหลังเหมือนเสียหลักจากการหลบอะไรบางอย่างพุ่งเข้ามาชนส่วนท้ายพ่วงของตนจนเสียชีวิต
