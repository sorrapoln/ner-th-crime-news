คดีที่มีคนร้ายใช้อาวุธปืนกระหน่ำยิงชายอายุ 45 ปี ไปเกือบ 10 นัด ได้รับบาดเจ็บสาหัส ภายในซอยจ่าโสด 9 ถนนเลียบทางรถไฟสายเก่าปากน้ำ ย่านบางนา เมื่อช่วงเย็นวานนี้ ก่อนที่ผู้ก่อเหตุซึ่งเป็นชายอายุ 47 ปี ทราบชื่อ คือ นายธนาเดช สิริรักษาธรรม จะใช้อาวุธปืนจี้บังคับหญิงสาวพาขึ้นรถจักรยานยนต์รับจ้างให้พาหลบหนี เบื้องต้น คาดว่ามาจากปัญหารักสามเส้า พันตำรวจเอก มนต์เสก ตระกูลพานิชย์ ผู้กำกับการ สน.บางนา เปิดเผยว่า พนักงานสอบสวนได้สอบปากคำพยานไปแล้วหลายปาก และได้รวบรวมทั้งหลักฐานอื่น ๆ มากพอที่จะไปขอศาลจังหวัดพระโขนงออกหมายจับ นายธนาเดช ในข้อหาพยายามฆ่าและพกพาอาวุธในที่สาธารณะโดยไม่ได้รับอนุญาต ซึ่งคาดว่าจะออกหมายจับได้ก่อนเที่ยงวันนี้ ส่วนการติดตามจับกุมตัว ตำรวจฝ่ายสืบสวน สน.บางนา และตำรวจนครบาล 5 อยู่ระหว่างลงพื้นที่ไล่ติดตามหาตัวตามเส้นทางการหลบหนี และจากเรื่องที่เกิดขึ้นยังไม่พบว่ามีการติดต่อมายังตำรวจว่าจะเข้ามอบตัวแต่อย่างใด ส่วนปมเหตุลงมือได้ให้น้ำหนักไปที่ปมชู้สาว แต่ขอไม่เปิดเผยรายละเอียด เพราะเกรงจะทำให้ผู้ที่เกี่ยวข้องในเรื่องนี้ได้รับความเสียหาย ทั้งนี้ มีรายงานข่าวว่า ผู้ที่ก่อเหตุยิงเป็นแฟนใหม่ของผู้หญิงที่ถูกใช้ปืนจี้บังคับพาขึ้นรถหลบหนีไปด้วยกัน ส่วนผู้ได้รับบาดเจ็บ คือ นายสาธิต เป็นแฟนเก่า ซึ่งทั้งผู้ก่อเหตุและผู้ได้รับบาดเจ็บมีปากเสียงมาได้ระยะหนึ่ง กระทั่งเกิดการท้าทายกันผ่านสื่อสังคมออนไลน์ และในวันเกิดเหตุผู้ได้รับบาดเจ็บได้เดินทางไปหาฝ่ายหญิงที่บ้านเพื่อพูดคุยปัญหานี้ ก่อนที่ผู้ก่อเหตุจะตามไปเจอ แล้วก่อเหตุยิงในเวลาต่อมา
