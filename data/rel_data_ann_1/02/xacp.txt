เมื่อวันที่ 9 มกราคม พ.ต.อ.ทศพล โชติคุตร์ ผู้สมัคร ส.ส.ชุมพร พรรคกล้า กล่าวถึงความคืบหน้ากรณีคนร้ายขับขี่รถจักรยานยนต์พร้อมอาวุธปืนขนาด 9 มม. ยิงใส่รถหาเสียงขณะวิ่งหาเสียงบนถนนสายชุมพร ระนอง บริเวณหน้าโรงพยาบาลค่ายเขตอุดมศักดิ์ เมื่อวันที่ 7 มกราคมที่ผ่านมา ว่า เมื่อเวลาประมาณ 11.30 น.วันนี้ (9 มกราคม) ตำรวจชุดสืบสวนจังหวัดชุมพร นำกำลังเข้าจับกุม นายทัศนะ กอนหานต์ อายุ 42 ปี บริเวณบ้านในวง หมู่ 5 ต.บ้านนา อ.เมือง จ.ชุมพร พร้อมด้วยหลักฐานชิ้นสำคัญ เป็นคลิปวิดีโอจากกล้องวงจรปิด โดยตำรวจกำลังสืบสวนถึงมูลเหตุแรงจูงใจเพื่อเชื่อมโยงถึงการกระทำอันอุกอาจต่อไปว่า ผู้ใดอยู่เบื้องหลังหรือไม่ ทั้งนี้ ทราบว่าผู้ต้องหาเพิ่งออกจากคุก และยังใส่กำไลอีเอ็มในการควบคุมความประพฤติจากกรมราชทัณฑ์อยู่
