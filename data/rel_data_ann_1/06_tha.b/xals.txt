เมื่อวันที่ 24 ธ.ค. พ.ต.อ.เอกพงษ์ ไชยวงค์สาย ผกก.สภ.สันป่าตอง จ.เชียงใหม่ พร้อมชุดสืบสวนจับกุม นายกอบโชค กันทะตุ่น อายุ 55 ปี ชาว จ.เชียงใหม่ ในข้อหาฆ่าผู้อื่นโดยเจตนา สืบเนื่องจากกลางดึกที่ผ่านมา พนักงานสอบสวน สภ.สันป่าตอง ได้รับแจ้งว่ามีเหตุยิงกันตายบริเวณริมถนนหน้าบ้านที่จัดงานศพ ในหมู่บ้านสันห่าว ซอย 13 หมู่ 10 ต.บ้านกลาง อ.สันป่าตอง จ.เชียงใหม่ หลังรับแจ้งจึงเดินทางไปตรวจสอบที่เกิดเหตุ บริเวณริมถนนข้างรถสี่ล้อรับจ้าง พบศพนายวรพล หรือต๋อง ดีทิพย์ อายุ 46 ปี ถูกยิงด้วยกระสุนปืนไม่ทราบชนิดเข้าที่ปากทะลุท้ายทอย ฟันร่วงเกือบหมดปาก จากการสอบสวนทราบว่าก่อนเกิดเหตุนายวรพล เดินทางมาร่วมงานศพคนในหมู่บ้าน หลังพระสวดแล้วได้มีตั้งวงดื่มสุรากัน โดยมี นายกอบโชค รุ่นพี่ในหมู่บ้าน ซึ่งเป็นไม้เบื่อไม้เมากัน คู่อริกันมาก่อนร่วมตั้งวงดื่มกินกัน ก่อนที่ทั้งสองจะพูดจาไม่เข้าหูและทะเลาะมีปากเสียงกัน ระหว่างนั้นเจ้าภาพได้เชิญทั้งสองคนออกจากงานศพ แล้วทั้งคู่ก็ไปทะเลาะกันต่อที่บริเวณริมถนน ก่อนที่ชาวบ้านจะได้ยิงเสียงปืน เมื่อวิ่งออกไปดูก็พบนายวรพล ถูกยิงกรอกปากเสียชีวิต ส่วนนายกอบโชคหลบหนีไป เบื้องต้นนายกอบโชค ให้การรับสารภาพอ้างก่อเหตุไปด้วยความเมาและโมโห ซึ่งทางตำรวจได้ควบคุมตัวส่งดำเนินคดีตามกฎหมายต่อไป
