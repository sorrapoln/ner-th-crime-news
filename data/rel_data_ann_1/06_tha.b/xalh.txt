เมื่อเวลา 11.00 น.วันที่ 5 ม.ค.64 พ.ต.ท.บุญเรือง พันธนู สารวัตรสอบสวนสภ.ธัญบุรี ได้รับแจ้งมีอุบัติเหตุรถสิบล้อชนรถกระบะมีผู้ได้รับบาดเจ็บและเสียชีวิตบริเวณไฟแดงมอเตอร์เวย์ถนนรังสิต-นครนายก (มุ่งหน้านครนายก) ต.รังสิต อ.ธัญบุรี จ.ปทุมธานี จึงไปที่เกิดเหตุพร้อมด้วยเจ้าหน้าที่มูลนิธิร่วมกตัญญู ที่เกิดเหตุพบผู้เสียชีวิตเป็นชาย 1 รายทราบชื่อนายบุญเลี้ยง เทพรักษา อายุ 24 ปี ชาวพะเยา สภาพศพเสียชีวิตอยู่ที่เบาะนั่งคนขับรถกระบะยี่ห้อมิตซูบิชิ หลังคายุบได้รับความเสียหาย เจ้าหน้าที่มูลนิธิร่วมกตัญญูจึงได้ใช้เครื่องตัดถ่างนำผู้เสียชีวิตออกมาจากตัวรถ นอกจากนี้ยังมีผู้ได้รับบาดเจ็บเป็นชาย 1 ราย ทราบชื่อนายวัชระชัย พิชิต อายุ 35 ปี ซึ่งมากับรถกระบะเจ้าหน้าที่มูลนิธิร่วมกตัญญูนำส่งโรงพยาบาลบางปะกอกรังสิต 2 ไปก่อนแล้ว ใกล้กันพบรถสิบล้อยี่ห้อฮีโน่ บริเวณหน้ารถด้านขวาถูกชนได้รับความเสียหายโดยมีนายอภินันท์ สืบเพ็ง อายุ 41 ปี คนขับรถสิบล้อยืนรอเจ้าหน้าที่ตำรวจอยู่ที่เกิดเหตุ
