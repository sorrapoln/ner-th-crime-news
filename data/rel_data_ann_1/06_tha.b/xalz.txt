นายอายุตม์ สินธพพันธุ์ อธิบดีกรมราชทัณฑ์ เปิดเผย กรณีที่เจ้าหน้าที่เรือนจำจังหวัดพิจิตร ก่อเหตุยิงผู้อื่นด้วยอาวุธปืนที่บ้านพักส่วนตัว เป็นเหตุให้มีผู้เสียชีวิต 4 ราย และบาดเจ็บอีก 3 ราย ซึ่งเป็นคนในครอบครัวและญาติของภรรยา เมื่อวันที่ 8 กันยายน 2564 นั้น จากการตรวจสอบเบื้องต้น ทราบว่าผู้ก่อเหตุ คือ นายพุทธวรรณ มั่นปาน เจ้าพนักงานราชทัณฑ์ชำนาญงาน ปฏิบัติหน้าที่หัวหน้างานสูทกรรม สังกัดเรือนจำจังหวัดพิจิตร โดยใช้อาวุธปืนส่วนตัวยิงคนภายในครอบครัวเสียชีวิต 4 ราย ได้รับบาดเจ็บ 3 ราย ในวันก่อเหตุ นายพุทธวรรณฯ อยู่ระหว่างการพักเวรปฏิบัติงานเป็นระยะเวลา 7 วัน (วันที่ 3-9 กันยายน) ในบ้านพักของตนเองตามปกติ ตามแผนบริหารกำลังพลในสถานการณ์การแพร่ระบาดของโรคติดเชื้อไวรัสโควิด-19 โดยคาดว่าเกิดจากปัญหาภายในครอบครัว เนื่องจากที่ผ่านมาไม่พบว่ามีปัญหาหรือขัดแย้งกับผู้ใดในการทำงาน กรมราชทัณฑ์ขอแสดงความเสียใจอย่างยิ่งต่อผู้สูญเสียทุกฝ่าย และขณะนี้ได้ดำเนินการรวบรวมพยานเอกสารหลักฐาน และแต่งตั้งคณะกรรมการสอบสวนวินัยอย่างร้ายแรง พร้อมทั้งให้ออกจากราชการไว้ก่อนแล้ว และจะเร่งดำเนินการสอบสวนให้แล้วเสร็จโดยเร็ว
