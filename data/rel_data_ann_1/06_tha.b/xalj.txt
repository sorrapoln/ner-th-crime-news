เมื่อเวลา 20.00 น.วันที่ 18 มกราคม 2565 นายหนึ่ง (นามสมมุติ) อายุ 42 ปี นำตัว ด.ญ.เอ (นามสมมุติ) อายุ 15 ปี ที่อยู่ในอาการตื่นตกใจหวาดผวา เดินทางไปที่ สภ.คลองหลวง เพื่อเข้าแจ้งความกับพ.ต.ท.อุทัย ทองสาหร่าย สารวัตรสอบสวนสภ.คลองหลวง เพื่อให้ดำเนินคดีกับสัตว์แพทย์คนหนึ่งที่มีคลินิกรักษาสัตว์ที่ ต.คลองหนึ่ง อ.คลองหลวง จ.ปทุมธานี กระทำอนาจารหลานสาวขณะนำแมวไปทำการรักษา จากการสอบถามนายหนึ่ง อายุ 42 ปี เปิดเผยว่า ตนเองเป็นคนชวนหลานมาที่คลินิกแห่งนี้เพื่อให้หลานสาวช่วยอุ้มแมวมาให้เพื่อทำการตัดไหม หลังจากก่อนหน้านี้นำแมวมาทำหมันกับที่คลีนิกแห่งนี้ โดยขณะเกิดเหตุ ตนเองอยู่บริเวณหน้าเคาน์เตอร์คิดเงิน โดยหลานสาวอยู่ด้านหลังเคาน์เตอร์ที่เป็นฉากกั้นทำให้ตนเองไม่เห็นอะไรแล้ว กระทั่งขับรถกลับมาถึงบ้านจึงทราบเรื่องว่ามีอะไรเกิดขึ้น
