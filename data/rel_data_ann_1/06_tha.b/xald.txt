เมื่อวันที่ 14 มกราคม พล.ต.ต.โสภณ สารพัฒน์ ผบก.น.5 พ.ต.อ.นิมิตร นูโพนทอง ผกก.สน.ลุมพินี พ.ต.ท.นฤวัต พุทธวิโร รอง ผกก.สส.สน.ลุมพินี พ.ต.ท.ภราดร สุวรรณรัตน์ , พ.ต.ท.ปกป้อง อุไรพันธุ์ สว.สส.สน.ลุมพินี ร่วมจับกุมนายกฤษดา หรือออม จันทาพูน อายุ 33 ปี พร้อมของกลาง รถจักรยานยนต์ฮอนด้า สกู๊ปปี้ สีฟ้า ทะเบียน ฬวฉ 689 กรุงเทพมหานคร, เสื้อยืดลายโจ๊กเกอร์, กางเกงขาสั้นสีฟ้า, หมวกนิรภัยสีแดง หลังก่อเหตุวิ่งราวทรัพย์ผู้เสียหาย ที่ป้ายรถเมล์ตรงข้าม สน.ลุมพินี เมื่อวันที่ 21 พฤศจิกายน 2564 สืบเนื่องจากขณะที่นางวัลลี เครือสิงห์ ผู้เสียหายยืนอยู่ที่ป้ายรถประจำทางตรงข้าม สน.ลุมพินี ได้มีคนร้ายเป็นชายขับขี่รถจักรยานยนต์มากระชากเอาสร้อยคอทองคำหนัก 1 บาท พร้อมจี้เพชรพระทองคำหนัก 1 บาท แล้วขับขี่หลบหนีไป หลังรับแจ้ง ฝ่ายสืบสวน สน.ลุมพินี จึงได้ออกสืบสวนติดตามคนร้ายและตรวจสอบภาพกล้องวงจรปิดในเส้นทางที่คนร้ายใช้ในคดีนี้ จนกระทั่งทราบตำหนิรูปพรรณและหมายเลขทะเบียนรถที่คนร้ายใช้ จากนั้นได้ติดตามผู้ครอบครองรถมาให้การจึงทราบว่า ผู้ที่นำรถไปใช้คือ นายกฤษดา ก่อนจะรวบรวมพยานหลักฐาน ประสานพนักงานสอบสวนขออนุมัติหมายจับศาลอาญากรุงเทพใต้ ที่ จ.18/2565 ลงวันที่ 13 มกราคม 2565 ในข้อหา “วิ่งราวทรัพย์โดยใช้ยานพาหนะเพื่อสะดวกแก่การกระทำความผิดหรือการพาทรัพย์นั้นไป หรือเพื่อให้พ้นการจับกุม” กระทั่งสามารถจับตัวคนร้ายพร้อมของกลางและชุดที่ใช้ก่อเหตุได้
