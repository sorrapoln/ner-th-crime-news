เมื่อเวลา 20.00 น. วันที่ 14 พ.ย.64 พ.ต.ท.ศิลปชัย พลอยมี สว.(สอบสวน) สน.ธรรมศาลา รับแจ้งเหตุมีผู้ถูกยิงเสียชีวิต ภายในซอยศาลาธรรมสพน์ 13 แยก 2 (ซอยผู้กองอาลักษณ์) แขวงศาลาธรรมสพน์ เขตทวีวัฒนา กทม. จึงเดินทางไปตรวจสอบพร้อม พ.ต.อ.ชาญฤทธิ์ ทรัพย์สมบัติ ผกก.สน.ธรรมศาลา, ตำรวจฝ่ายสืบสวน, แพทย์นิติเวช รพ.ศิริราช, เจ้าหน้าที่กองพิสูจน์หลักฐาน และเจ้าหน้าที่มูลนิธิป่อเต็กตึ๊ง ที่เกิดเหตุเป็นแคมป์คนงานไม่มีเลขที่ สูง 2 ชั้น ชั้นล่างด้านในบริเวณทางเดินพบศพ นายสม้อย นาชัยเงิน อายุ 50 ปี ชาว จ.กาฬสินธุ์ ช่างไม้ของบริษัท ประดิษธนานุรักษ์ จำกัด สภาพนอนหงายจมกองเลือด มีบาดแผลถูกยิงด้วยอาวุธปืนไม่ทราบขนาด จำนวน 2 นัด ใกล้กันพบจาน ชาม เศษหมูกระจายเกลื่อน เจ้าหน้าที่จึงรวบรวมรายละเอียดที่พบไว้เป็นหลักฐานเพื่อตรวจสอบ จากการสอบสวน นางนวินดา นาชัยพลอย อายุ 39 ปี เพื่อนคนงาน ให้การว่า ผู้ก่อเหตุคือ นายธนวัฒน์ หรือปิ๊ก (ขอสงวนนามสกุล) อายุ 34 ปี ซึ่งมีบ้านอยู่ฝั่งตรงข้ามกับแคมป์คนงาน และเป็นเจ้าของที่ดินเดิมในที่เกิดเหตุ แต่ได้ขายต่อให้เจ้าของใหม่ไปแล้ว และให้เช่าต่อทำเป็นแคมป์คนงาน นายธนวัฒน์ มีนิสัยเกเร ขี้เมา ชอบพาเพื่อนมานั่งดื่มเหล้าที่หน้าบ้านบ่อยครั้ง เมื่อเมามักจะยิงพลุเข้ามาในแคมป์ บางครั้งก็ยิงปืนขึ้นฟ้า และชอบหาเรื่องทำร้ายร่างกายคนงานในแคมป์อยู่เป็นประจำ ซึ่งคนงานก็ไปแจ้งความที่ สน.ธรรมศาลา มาแล้ว ตำรวจมาสอบสวนแล้วเรื่องก็เงียบไป ทำให้ นายธนวัฒน์ ได้ใจก่อเหตุอยู่เป็นประจำ วันนี้ก่อนเกิดเหตุ คนร้ายได้ขับรถกระบะอีซูซุ สีบรอนซ์เทา ทะเบียน ถค 6249 กรุงเทพมหานคร มาจอดด้านหน้าบ้าน แล้วเดินเข้าไปในบ้านก่อนหยิบปืนออกมายิง 3 นัด หลังจากนั้นได้เดินเข้ามาทางด้านข้างของแคมป์คนงาน เมื่อเจอ นายสม้อย กำลังทำกับข้าวอยู่ จึงยิงปืนใส่ที่ศีรษะ 2 นัด ก่อนวิ่งกลับไปที่บ้านแล้วขับรถเก๋งโตโยต้า อัลตีส สีบรอนซ์เงิน ไม่ทราบหมายเลยทะเบียนหลบหนีไป ซึ่งเหตุการณ์ทั้งหมดภาพวงจรปิดภายในแคมป์บันทึกเหตุการณ์ไว้ได้ เบื้องต้นตำรวจจะได้ตรวจสอบกล้องวงจรปิดหาเส้นทางหลบหนีของคนร้าย เพื่อติดตามตัวมาดำเนินคดีตามกฎหมายต่อไป
