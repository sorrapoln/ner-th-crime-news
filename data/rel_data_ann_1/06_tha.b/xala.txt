(24 ก.ค.64) เมื่อเวลา 17.30 น. พ.ต.ท.สมัย เจริญราฎ สารวัตรสอบสวน สภ.บางปู สมุทรปราการ ได้รับแจ้งเหตุหญิงถูกยิงเสียชีวิต ภายในบ้านหลังหนึ่ง ถนนตำหรุ-คลองเก้า ต.แพรกษาใหม่ อ.เมือง จ.สมุทรปราการ หลังรับแจ้งจึงพร้อมด้วย พ.ต.อ.พิสุทธิ์ จันทรสุวรรณ ผกก. และกำลังเจ้าหน้าที่ชุดสืบสวน มูลนิธิร่วมกุศลสมุทรปราการ เดินทางเข้าตรวจสอบ ที่เกิดเหตุเป็นบ้านเดี่ยวสองชั้นมีรั้วรอบขอบชิด ที่ห้องนอนชั้น 1 ด้านหน้าได้พบศพ น.ส.กชพร อายุ 44 ปี ถูกยิงด้วยอาวุธปืนเข้าตามลำตัวหลายนัดนั่งจมกองเลือดเสียชีวิต ในสภาพนั่งอยู่กับพื้นหลังพิงอยู่ที่ปลายเตียงนอน จึงประสานเจ้าหน้าที่กองพิสูจน์หลักฐานและแพทย์เวรโรงพยาบาลสมุทรปราการร่วมตรวจสอบ พบว่าตามลำตัวผู้ตายมีบาดแผลถูกยิงด้วยปืนจำนวน 7 นัด เสียชีวิตคาที่ และที่พื้นบ้านมีรอยเลือดหยดเป็นทางมาตั้งแต่ประตูหลังบ้านจนเข้ามาถึงห้องนอนที่ผู้ตายนั่งเสียชีวิตอยู่ และจากการตรวจสอบที่บริเวณหลังบ้านที่บริเวณซุ้มนั่งเล่นได้พบร่างของ นางสาวชุติมณฑน์ อายุ 46 ปี นอนหงายจมกองเลือดเสียชีวิตอยู่ในสภาพมือขวายังกำอาวุธปืนขนาด .380 แบบแมกกาซียอยู่ที่มือขวา ตรวจสอบภายในรังเพลิงยังพบลูกกระสุนคาอยู่อีกจำนวน 1 นัด ที่บริเวณขมับข้างขวามีบาดแผลถูกยิงด้วยอาวุธปืนขนาดเดียวกันจำนวน 1 นัด กระสุนทะลุขมับซ้าย ในกระเป๋ากางเกงผู้ตายยังพบกระเป๋าใส่ลูกกระสุนปืนสีดำอยู่ภายในมีลูกกระสุนปืนอีกจำนวน 5 นัด และแมกกาซีนเปล่าอีก 1 แมกอยู่ภายใน เจ้าหน้าที่จึงเก็บไว้เป็นหลักฐาน และจากการตรวจสอบกล้องวงจรปิดที่ติดตั้งอยู่ที่หน้าบ้านได้พบว่า ก่อนเกิดเหตุ นางสาวชุติมณฑน์ ได้ขับรถยนต์เก๋งยี่ห้อ ฮอนด้า ซิตี้สีดำ ทะเบียน 6339 กรุงเทพมหานคร มาจอดก่อนที่จะเดินเข้าก่อเหตุ
