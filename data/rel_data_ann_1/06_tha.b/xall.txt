เมื่อเวลา 13.20 น. วันที่ 7 พ.ย. 2564 พ.ต.อ.พชรพล ณ นคร ผกก.สภ.จะนะ จ.สงขลา รับแจ้งเหตุมีคนถูกยิงได้รับบาดเจ็บในรถเก๋ง บริเวณหน้าร้านชา “ชารินดา” ใกล้กับสามแยกบ้านสลุด หมู่ 3 บ้านคลองลึก ต.บ้านนา อ.จะนะ เส้นทางฝั่งขาเข้าตัวเมืองจะนะ จึงรุดตรวจสอบพร้อมพนักงานสอบสวนและชุดสืบสวน ที่เกิดเหตุพบรถเก๋งโตโยต้า อัลติส สีดำ ทะเบียน ขล 1909 สงขลา จอดอยู่ริมถนนหน้าร้านส้มตำ มีรอยกระสุนปืนขนาด 9 มม. ยิงทะลุกระจกประตูฝั่งซ้ายทั้งหน้าและหลัง 2 นัด ภายในรถตรงเบาะนั่งคนขับเต็มไปด้วยคราบเลือด ส่วนคนเจ็บทราบชื่อนายฮารอมัย หมานหวัง อายุ 36 ปี มีภูมิลำเนาอยู่ในพื้นที่หมู่ 3 ต.ท่าประดู่ อ.นาทวี จ.สงขลา หน่วยกู้ชีพเจดีย์ทองร่วมกับโรงพยาบาลจะนะ มารับตัวส่งโรงพยาบาลจะนะ ตรวจร่างกายถูกยิงด้วยอาวุธปืน 9 มม. เข้าชายโครงซ้าย 1 นัด และขาซ้าย 1 นัด อาการสาหัส และเสียชีวิตระหว่างนำตัวส่งโรงพยาบาลจะนะ จากการสอบถามชาวบ้านอยู่ในเหตุการณ์เล่าว่าขณะเกิด ผู้เสียชีวิตขับเก๋งมาจอดหน้าร้านชาและคนขับได้เปิดประตูรถลงมาขอความช่วยเหลือในสภาพที่ถูกยิงเลือดอาบร่างอาการสาหัสจุกพูดไม่ออกและเริ่มหมดแรง รีบแจ้งตำรวจและโรงพยาบาลจะนะเพื่อขอความช่วยเหลือพร้อมกับช่วยปั้มหัวใจตามคำแนะนำของทีมพยาบาลเพื่อช่วยชีวิต ก่อนที่รถพยาบาลจะมาถึง แต่ไม่เห็นเหตุการณ์ตอนถูกยิงว่าเกิดขึ้นอย่างไร ตำรวจชุดสืบสวนได้สอบสวนพยานแวดล้อมทราบว่า นายฮารอมัยถูกยิงจากบริเวณหน้าร้านเฟอร์นิเจอร์ อยู่ห่างจากจุดเกิดเหตุประมาณ 1 กิโลเมตร และขับรถหนีตายจนมาหมดแรงหน้าร้านส้มตำและลงมาขอความช่วยเหลือจากชาวบ้าน แต่เสียชีวิตในเวลาต่อมา ทราบชื่อคนยิงคือนายอาหมัด อารง เป็นลูกชายเจ้าของร้านเฟอร์นิเจอร์ ซึ่งเคยเป็นเพื่อนกันมาก่อน และเพิ่งพ้นโทษออกมาได้ประมาณ 1 ปีจากคดียาเสพติด ก่อนเกิดเหตุ นายฮารอมัยขับรถเก๋งไปหา นายอาหมัดที่บ้านพัก ซึ่งเปิดเป็นร้านขายเฟอร์นิเจอร์ เพื่อเคลียร์ปัญหากันและเกิดการชกต่อยกันขึ้น แต่อีกฝ่ายมีปืน นายฮารอมัยจึงวิ่งหนีขึ้นรถเก๋งเพื่อหนีเอาชีวิตรอด แต่ถูกนายอาหมัดยิงปืนใส่ 2 นัด กระสุนทะลุกระจกถูกนายฮารอมัย 2 นัด แต่ยังแข็งใจขับหนีตายมาจนหมดแรงและจอดรถขอความช่วยเหลือจากชาวบ้านตรงร้านชา ต่อมานายอาหมัด ผู้ก่อเหตุได้เข้ามอบตัวกับตำรวจ สภ.จะนะ แล้ว และตำรวจชุดสืบสวนกำลังอยู่ระหว่างการสอบสวนเหตุการณ์และสาเหตุที่ยิง เบื้องต้นมีรายงานคาดว่าน่าจะเกี่ยวข้องกับยาเสพติด
