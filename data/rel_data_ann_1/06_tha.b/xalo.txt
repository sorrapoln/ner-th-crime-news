วันนี้ (14 ม.ค.) ที่ กองปราบปราม พล.ต.ต.มนตรี เทศขัน ผบก.ป. สั่งการ พ.ต.อ.ปทักข์ ขวัญนา ผกก.4 บก.ป. พ.ต.ต.ศรัณย์ ศรีพักตร์ สว.กก.4 บก.ป. นำกำลังจับกุม นายนนทร์ธวรรธน์ จรัสโชติเดชา อายุ 35 ปี ตามหมายจับศาลแขวงเชียงราย ที่ จ.20/2564 ลงวันที่ 1 เม.ย. 64 ข้อหา “ฉ้อโกง” และ น.ส.ณัฏฐวรรณณ์ จรัสโชติเดชา อายุ 31 ปี ตามหมายจับศาลจังหวัดสุโขทัย ที่ จ.1/2565 ลงวันที่ 11 ม.ค. 65 ข้อหา “ฉ้อโกงและนำเข้าสู่ระบบคอมพิวเตอร์ฯ” ได้ที่หน้าบ้านพัก ต.ในเวียง อ.เมือง จ.แพร่ ทั้งนี้ เมื่อประมาณกลางปี 64 ผู้ต้องหาทั้งสองซึ่งเป็นสามีภรรยา ได้สร้างเพจเฟซบุ๊กปล่อยเงินกู้ เมื่อมีผู้หลงเชื่อติดต่อเข้ามาก็จะเรียกเก็บค่าธรรมเนียมและภาษีก่อน พอผู้เสียหายโอนเงินให้ ผู้ต้องหากลับบล็อกช่องทางการติดต่อ เบื้องต้นมีผู้ตกเป็นเหยื่อกว่า 10 ราย มูลค่าความเสียหายรวมกว่า 800,000 บาท จึงรวมตัวเข้าแจ้งความ จนศาลออกหมายจับไว้ กระทั่งเจ้าหน้าที่ตามจับกุมได้ดังกล่าว
