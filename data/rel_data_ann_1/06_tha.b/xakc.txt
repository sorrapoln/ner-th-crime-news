13 ม.ค. เมื่อเวลา 18.00 น. เจ้าหน้าที่ตำรวจ สภ.ธัญบุรี ได้รับแจ้งมีเหตุคนแทงกันตาย เหตุเกิดภายในบริษัทแห่งหนึ่ง ม.2 ต.ลำผักกูด อ.ธัญบุรี จ.ปทุมธานี ที่เกิดเหตุบริเวณลานจอดรถภายในบริษัท เจ้าหน้าที่พบศพ นายลิขิต อายุ 49 ปี ซึ่งเป็นหัวหน้า รปภ. สภาพศพนอนหงายเสียชีวิตอยู่บนพื้นถนน สวมเสื้อเชิ้ตแขนยาวคลุมเสื้อยืดแขนสั้นสีดำนุ่งกางเกงขายาวสีดำ จากการตรวจสอบพบ แว่นตา โทรศัพท์มือถือ หมวก ปลอกมีดตกอยู่ และคราบเลือดหยด ชันสูตรเบื้องต้นพบมีบาดแผลถูกแทงด้วยอาวุธมีดเข้าที่หน้าอก หน้าท้อง ชายโครงซ้าย หลัง แขนซ้าย 3 แผล นิ้วโป้งขวา รวมแล้วจำนวน 17 แผล เป็นเหตุให้เสียชีวิต
