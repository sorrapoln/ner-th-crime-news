เจ้าหน้าที่ตำรวจ สภ.สูงเนิน จ.นครราชสีมา ได้รับแจ้งอุบัติเหตุรถชนกันที่ บริเวณถนนมิตรภาพ หมู่ 8 ต.สูงเนิน อ.สูงเนิน จ.นครราชสีมา ฝั่งมุ่งหน้า จ.สระบุรี จึงประสานกู้ชีพ รพ.สูงเนิน และกู้ภัย ร่วมตรวจสอบที่เกิดเหตุ พบรถยนต์กระบะ ยี่ห้ออีซูซุ ดีแม็กซ์ สีดำ ซึ่งจะขับมุ่งหน้าเข้า จ.นครราชสีมา ได้ปีนข้ามเกาะกลางถนน มาชนเข้ากับด้านหน้ารถยนต์เก๋ง ยี่ห้อฮอนด้า ซิตี้ สีดำ จนกระเด็นไปตกอยู่ร่องกลางถนน ภายในรถมีผู้เสียชีวิต 1 ราย นอกจากนี้ยังพบรถยนต์กระบะ ยี่ห้ออีซูซุ ดีแม็กซ์ สีดำ ถูกชนท้ายอย่างแรงจนรถพลิกคว่ำหงายท้องอยู่กลางถนน มีผู้ได้รับบาดเจ็บ และยังมีรถยนต์ที่ถูกเฉี่ยวชน อีก 3 คันได้แก่ รถยนต์กระบะยี่ห้อโตโยต้า เรโว่ สีขาว, รถยนต์กระบะ ยี่ห้อฟอร์ด สีดำ, รถยนต์เก๋ง ยี่ห้อฮอนด้า ซีวิค มีทรัพย์ข้าวของภายในรถแต่ละคันกระจายเกลื่อนเต็มถนน และมีทรัพย์สินของกรมทางหลวงที่ได้รับความเสียหาย จากตรวจสอบที่เกิดเหตุ เป็นทางตรง 8 ช่องจราจร รถที่ประสบเหตุกีดขวางการจราจร 2 ช่องจราจรในช่องทางหลัก และ 1 ช่องจราจรในช่องทางคู่ขนาน มีผู้เสียชีวิต 1 ราย คือ นางตรีชฎา เร่งพัฒนพิบูล อายุ 39 ปี เป็นคนขับรถยนต์เก๋งคันที่ถูกกระบะเสียหลักปีนข้ามเกาะกลางถนนมาเฉี่ยวชนคันแรก และผู้ได้รับบาดเจ็บ จำนวน 7 ราย เป็นชาย 3 ราย หญิง 4 ราย แยกเป็นผู้ป่วยสีเหลืองอาการค่อนข้างรุนแรง 4 ราย และสีเขียวบาดเจ็บเล็กน้อย 3 ราย พนักงานสอบสวนจะได้ตรวจสอบร่องรอยในจุดเกิดเหตุอย่างละเอียด พร้อมตรวจกล้องวงจรปิดบริเวณใกล้เคียง และเรียกสอบปากคำคนขับ ผู้บาดเจ็บ และพยานที่เห็นเหตุการณ์เพิ่มเติมเพื่อหาสาเหตุที่เกิดขึ้น ก่อนนำมาประกอบสำนวนดำเนินคดีตามกฎหมาย ถือเป็นอุบัติเหตุใหญ่ส่งท้ายปี
