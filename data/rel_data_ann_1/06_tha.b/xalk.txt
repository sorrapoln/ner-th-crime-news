19 พ.ย.2564 เมื่อเวลาประมาณ 13.30 น เจ้าหน้าที่ตำรวจ สภ.บางศรีเมือง ได้รับแจ้งเหตุยิงกันมีผู้เสียชีวิต ภายในปั๊มแห่งหนึ่ง ถนนรัตนาธิเบศร์ อ.เมือง จ.นนทบุรี พร้อมด้วยแพทย์จากสถาบันนิติวิทยาศาสตร์ เจ้าหน้าที่พิสูจน์หลักฐาน และ เจ้าหน้าที่มูลนิธิ ร่วมกตัญญู เดินทางไปตรวจสอบ ที่เกิดเหตุภายในปั๊มน้ำมัน พบรถยนต์สีบรอนซ์เงิน บริเวณด้านคนขับ พบน.ส.เอ อายุ 21 ปี เป็นนักศึกษา ปี 4 มหาวิทยาลัยชื่อดัง ถูกยิงบริเวณลำตัวเสียชีวิตอยู่เบาะฝั่งด้านข้างคนขับ ภายในรถพบปลอกกระสุน ปืน .380 ตกอยู่ 3 ปลอก ส่วนผู้ก่อเหตุ เป็นชายวัย 64 ปี ยืนรอมอบตัวอยู่ภายในที่เกิดเหตุ เจ้าหน้าที่ตำรวจจึงควบคุมตัวไปสอบปากคำที่สถานีตำรวจ เบื้องต้นผู้ก่อเหตุ นายกิตติภูมิ อายุ 64 ปี เป็นเจ้าของร้านทุเรียนทอดในห้างดังแห่งหนึ่งของจังหวัดนนทบุรี ให้การว่าได้นัด น.ส.เอ ผู้เสียชีวิต ไปทานข้าว และจะไปซื้อคอมพิวเตอร์โน๊ตบุ๊ค และได้มาเติมน้ำมันที่ปั๊มดังกล่าว แต่เกิดมีปากเสียงกัน เนื่องจากฝ่ายชายเกิดระแคะระคายว่าฝ่ายหญิงมีการพูดคุยกับผู้ชายคนอื่นและแอบคบซ้อน ทำให้เกิดความหึงหวง จึงได้ใช้อาวุธปืนยิงเสียชีวิตดังกล่าว
