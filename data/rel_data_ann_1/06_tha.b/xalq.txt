เจ้าหน้าที่ตำรวจ สภ.บ่อวิน อ.ศรีราชา จ.ชลบุรี ได้รับแจ้งเหตุรถกระบะชนรถจักรยานยนต์ที่ถนนสายปิ่นทอง-ยางเอน หมู่ 2 ต.บ่อวิน อ.ศรีราชา จ.ชลบุรี มีผู้เสียชีวิตคาที่ 1 ราย บาดเจ็บสาหัส 1 ราย ผู้เสียชีวิต ชื่อ น.ส.วรรณา พลแก้ว อายุ 27 ปี สภาพศพแขนขาหัก คอหัก ส่วนผู้บาดเจ็บ คือ น.ส.นริศรา สัพโพ อายุ 35 ปี อาการสาหัสแขนและขาทั้ง 2 ข้างรวมทั้งซี่โครงหัก กู้ภัยรีบทำการปฐมพยาบาลอย่างเร่งด่วนก่อนนำตัวส่งโรงพยาบาล ทั้งคู่เป็นสาวโรงงานในนิคมปิ่นทอง 3 ซึ่งขี่รถมอเตอร์ไซค์ มากัน 2 คัน ก่อนจะถูกรถกระบะพุ่งชนอย่างแรง จนรถมอเตอร์ไซค์พังยับเยินม้วนพับทั้งคัน ส่วนคนขับรถกระบะนั้นมีอาการมึนเมาพูดจาไม่รู้เรื่อง นอนรอตำรวจอยู่ในที่เกิดเหตุ ไม่ยอมบอกชื่อ บอกแต่ว่าเป็นช่างซ่อมรถยนต์ เอารถยนต์ลูกค้ามาลองเครื่อง หลังชนรถมอเตอร์ไซค์ทั้ง 2 คัน แล้วยังพุ่งไปชนกำแพงไม้ไผ่ของโรงแรมที่อยู่ริมถนนพังยับเยินอีกด้วย แรงชนทำให้ตู้หลังรถกระบะหลุดลงมากองอยู่กับพื้น
