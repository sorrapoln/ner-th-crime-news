วันนี้ (27 ต.ค.2564) นายชัยวุฒิ ธนาคมานุสรณ์ รมว.ดิจิทัลเพื่อเศรษฐกิจและสังคม (ดีอีเอส) กับ พล.ต.ต.รณชัย จินดามุข ผู้บังคับการตำรวจสืบสวนสอบสวนอาชญากรรมทางเทคโนโลยี 1 หรือ ผบก.สอท.1 กองบัญชาการตำรวจสืบสวนสอบสวนอาชญากรรมทางเทคโนโลยี หรือ กองบัญชาการตำรวจไซเบอร์ รับหนังสือร้องเรียนจากกลุ่มผู้ประกอบการโรงแรมกักตัว 19 แห่ง ที่ขอให้ติดตามตัวแฮกเกอร์ สวมรอยเป็นพนักงานของโรงแรม หลอกลูกค้าโรงแรมให้โอนเงิน สร้างความเสียหายในขณะนี้มูลค่า 1,500,000 บาท และลูกค้าที่โอนเงินก็เข้าพักไม่ได้ นายชัยวุฒิ เปิดเผยว่า เหตุการณ์ที่เกิดขึ้นเป็นการฉ้อโกงกับประชาชนผู้เสียหายที่ตกเป็นเหยื่อและโรงแรมที่ถูกแอบอ้าง และเป็นการสร้างภาพลักษณ์ที่ไม่ดีต่อการท่องเที่ยวไทยโดยเฉพาะกำลังอยู่ในช่วงการเปิดประเทศ วันที่ 1 พ.ย.นี้ ซึ่งจะร่วมกับทางตำรวจไซเบอร์ดำเนินการหาผู้กระทำผิดมาดำเนินคดีโดยเร็ว เอาผิดตาม พ.ร.บ.คอมพิวเตอร์ และกฎหมายที่เกี่ยวข้อง และเตือนยังโรงแรมให้ปรับปรุงซอฟต์แวร์ให้ทันสมัยด้วย และรับจะไปส่งเสริมข้อมูลการเรียนรู้ เพื่อป้องกันกระบวนการแฮกเกอร์
