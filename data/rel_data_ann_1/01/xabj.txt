เมื่อเวลา 10.30 น. วันที่ 20 ธันวาคม 64 ที่ผ่านมา พ.ต.ท.ชำนาญ ประจวบเหมาะ สารวัตรเวร สภ.ชะอำ รับแจ้งเหตุมีบุคคลถูกทำร้ายเสียชีวิตภายในตึกแถวซอยอนันตชัย ซึ่งตั้งอยู่ระหว่างซอยชะอำใต้ 1 และซอยชะอำใต้ 2 เขตเทศบาลเมืองชะอำ จึงรายงานให้ พ.ต.อ.วายุภักษ์ วงศ์ศักดิรินทร์ ผกก.สภ.ชะอำ ทราบแล้วเดินทางไปตรวจสอบ ที่เกิดเหตุเป็นตึกแถวให้เช่า 3 ชั้น ภายในห้องนอนชั้น 2 พบร่างเด็กชายเอ (นามสมมติ) อายุ 12 ปี ชาว จ.สมุทรสงคราม มีอาชีพขายถั่วและพลุริมชายหาด นอนคว่ำหน้าเสียชีวิตอยู่บนที่นอน สภาพศพถูกของแข็งตีที่บริเวณหลังศีรษะ ท้ายทอย และกลางหน้าผากหลายแห่ง จนกะโหลกแตก ใกล้กันพบรอยเลือดกระเด็นเปื้อนฝาผนัง หลายจุด สอบสวนเบื้องต้นทราบว่าผู้ก่อเหตุคือ เด็กชายบี (นามสมมติ) อายุ 15 ปี ชาว อ.ชะอำ หลังก่อเหตุได้ขับขี่รถจักรยานยนต์สกู๊ปปี้ไอ สีดำ-ฟ้า หมายเลขทะเบียน 1 กฆ 4269 เพชรบุรี หลบหนีมุ่งหน้าชายหาดชะอำเหนือ จึงประสานเจ้าหน้าที่ตำรวจสายตรวจจักรยานยนต์ทำการตรวจสอบและสกัดจับ ต่อมาเจ้าหน้าที่สายตรวจพบรถจักรยานยนต์ผู้ก่อเหตุจอดอยู่บริเวณชายหาดชะอำเหนือ จึงตรวจสอบบริเวณใกล้เคียงพบเด็กชายบีกำลังเดินอยู่บนถนนเลียบชายหาด บริเวณซอยชะอำเหนือ 5 ใกล้ป้อมตำรวจรุจิรวงศ์ จึงเข้าทำการตรวจสอบ ทันทีที่เด็กชายบีเห็นเจ้าหน้าที่ตำรวจจึงได้ชักอาวุธปืนพกขึ้นมาจ่อที่บริเวณใต้คางตนเอง ทำให้เจ้าหน้าที่ตำรวจต้องล้อม และเตรียมใช้ยุทธวิธีเข้าชาร์จจับกุมตัว กระทั่งเจ้าหน้าที่สังเกตพบว่าเป็นปืนปลอมจึงเข้าชาร์จจับกุม เบื้องต้น ด.ช.บี มีลักษณะอาการเลื่อนลอย พูดจาวกไปวนมา จับใจความได้ว่าไม่พอใจที่ผู้ตายพูดจากวนโมโห เจ้าหน้าที่ตำรวจจึงควบคุมตัวมาที่ สภ.ชะอำ
