เมื่อวันที่ 4 ม.ค. 65 ตำรวจ สภ.บ้านดุง รับแจ้งเหตุยิงกันที่บ้านดงหวาย ต.บ้านจันทน์ อ.บ้านดุง จ.อุดรธานี หลังรับแจ้งจึงเดินทางไปตรวจสอบพร้อมกำลังตำรวจชุดสืบสวน ที่เกิดเหตุพบผู้บาดเจ็บ 1 ราย ทราบชื่อคือ นายพุทธา ตระการ อายุ 52 ปี ถูกยิงด้วยอาวุธปืนหลายนัด กระสุนเข้าที่บริเวณหน้าอกและข้อมือ อาการสาหัส เจ้าหน้าที่กู้ชีพ อบต.บ้านจันทร์ รีบนำส่ง รพ.สมเด็จพระยุพราชบ้านดุง ส่วนผู้ก่อเหตุทราบชื่อคือ นายชาติ (ไม่ทราบนามสกุล) เป็นลูกเขยของผู้บาดเจ็บ หลังก่อเหตุได้หลบหนีไป จากการสอบถามแม่ยาย และภรรยาของผู้ก่อเหตุ ทราบว่า นายชาติบุกเข้ามาในบ้านแล้วใช้อาวุธปืนสั้นไม่ทราบยี่ห้อรัวยิงเข้าไปในบ้าน และยิงอีกหลายนัดเข้าที่กำแพงและประตูบ้าน จนทุกคนตกใจร้องตะโกนวิ่งหนีกันอย่างชุลมุน ส่วนสาเหตุนั้นทราบว่านายชาติเมาและทำผิดกับภรรยาเป็นประจำ จนภรรยาต้องหอบลูกน้อยหนีกลับมาอยู่ที่บ้านพ่อตาแม่ยาย จนทำให้นายชาติรู้สึกโกรธ และอาจเสพยาเสพติดมาด้วย จึงเดินทางมาขอลูกคืน แต่พ่อตาแม่ยายไม่ยินยอม จึงก่อเหตุดังกล่าวขึ้น เบื้องต้นตำรวจชุดสืบสวน สภ.บ้านดุง กำลังเร่งไล่ล่าตัวนายชาติมาดำเนินคดีต่อไป
