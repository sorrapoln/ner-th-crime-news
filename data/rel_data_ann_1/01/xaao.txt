ผู้สื่อข่าวรายงานว่า วันนี้ (23 พ.ย.) เมื่อเวลา 18.00 น. ตำรวจ สน.คลองตัน ได้รับแจ้งมีอุบัติเหตุรถกระบะชนรถจยย. มีผู้บาดเจ็บและเสียชีวิตหลายราย เหตุเกิดที่บริเวณปากซอยปรีดีพนมยงค์ 10 ถนนสุขุมวิท 71 แขวงพระโขนงเหนือ เขตวัฒนา กทม. ที่เกิดเหตุเป็นลักษณะถนน 4 เลน ฝั่งมุ่งหน้าถนนสุขุมวิท พบรถกระบะ 4 ประตูยี่ห้ออีซูซุ รุ่นดีแม็ก สีบรอนซ์ ทะเบียน 8 กญ 6441 กรุงเทพมหานคร มีนายรักชาติ อายุ 34 ปี เป็นคนขับ พุ่งขึ้นขอบฟุตบาทชนเข่ากับรถจยย. สีน้ำเงิน ทะเบียน 1 ขฮ 8432 กรุงเทพมหานคร อัดคาอยู่กับตึกแถวซึ่งเป็นร้านถ่ายเอกสาร นอกจากนี้ ยังพบรถจยย.เสียหายอีก 2 คัน เป็นรถจยย.รับจ้าง ทะเบียน 1 ขน 5849 กรุงเทพมหานคร และรถจยย.ฮอนด้า รุ่นเวฟ 125 ทะเบียน 3 ขษ 6458 กรุงเทพมหานคร พบร่างผู้เสียชีวิต นายแสวง อายุ 51 ปี คนขับวินจยย. และ น.ส.อภิญญา อายุ 24 ปี และมีผู้บาดเจ็บสาหัส 1 ราย เป็นพนักงานขับรถแกร็บฟู้ด ถูกนำตัวส่งรักษาที่โรงพยาบาลจุฬา
