เมื่อวันที่ 9 ม.ค. พล.ต.ต.เอกราช ลิ้มสังกาศ ผบก.ทล. สั่งการให้ พ.ต.อ.วชิรา ยาวไธสง ผกก.2 บก.ทล. พ.ต.ต.กฤตย์ ธีรเวศย์สุวรรณ สว.ส.ทล.1 กก.2 บก.ทล. จับกุม นายณรงค์ นินสง อายุ 32 ปี ตามหมายจับศาลจังหวัดสระบุรี ที่ 200/2562 ลงวันที่ 23 ส.ค.2562 ข้อหา “ลักทรัพย์โดยใช้ยานพาหนะเพื่อสะดวกแก่การกระทำผิดหรือการพาทรัพย์นั้นไปหรือให้พ้นการจับกุม” และหมายจับของศาลจังหวัดนครสวรรค์ ที่ จ.201/2562 วันที่ 23 ก.ค.2562 ข้อหา “ลักทรัพย์ในเคหสถาน” โดยจับกุมตัวได้ที่ชุมชนเแห่งหนึ่งใกล้กับตลาดระแหง 100 ปี ต.ระแหง อ.ลาดหลุมแก้ว จ.ปทุมธานี สืบเนื่องจากช่วงปี 2562 นายณรงค์ได้มีพฤติกรรมตระเวนลักทรัพย์ตามสถานที่ต่างๆ ในพื้นที่ จ.นครสวรรค์ และจ.สระบุรี จนชาวบ้านได้รับความเดือดร้อนเป็นอย่างมาก บางรายเข้าแจ้งความตามท้องที่ต่างๆ จนมีการออกหมายจับในเวลาต่อมา กระทั่งเมื่อช่วงเย็นวันที่ 7 ม.ค. เจ้าหน้าที่ชุดจับกุมได้รับแจ้งข้อมูลว่า นายณรงค์ผู้ต้องหารายนี้ได้ขับรถบรรทุกพ่วงจาก จ.ปทุมธานี มุ่งหน้าไป อ.เสนา จ.พระนครศรีอยุธยา จึงกระจายกำลังเฝ้าสังเกตการณ์กระทั่งพบรถบรรทุกพ่วงของผู้ต้องหาขับผ่านมาถึงบริเวณ อ.สามโคก จ.ปทุมธานี ก่อนจะเลี้ยวเข้าไปจอดภายในปั๊มน้ำมันแห่งหนึ่งละแวกดังกล่าว เจ้าหน้าที่จึงวางกำลังปิดล้อมทางเข้าออก แต่ระหว่างนั้นนายณรงค์เกิดไหวตัวทันไม่ยอมให้จับกุม ก่อนจะขับรถบรรทุกพุ่งเข้าขนรถตำรวจทางหลวงที่จอดปิดทางจนได้รับความเสียหายแล้วรีบเร่งเครื่องขับหลบหนีต่อไปตามทางหลวงหมายเลข 3111 มุ่งหน้า จ.พระนครศรีอยุธยา กระทั่งมาถึงบริเวณตลาดระแหง 100 ปี หมู่ 4 ต.ระแหง อ.ลาดหลุมแก้ว จ.ปทุมธานี ผู้ต้องหาได้จอดรถและวิ่งหลบหนีเข้าไปในตลาด เจ้าหน้าที่จึงวิ่งติดตามไปโดยพบว่าผู้ต้องหาหลบหนีขึ้นไปอยู่บนหลังคาบ้านของชาวบ้านจึงเจรจาเกลี้ยกล่อมจนผู้ต้องหายอมลงมาให้จับกุมได้ในที่สุด สอบสวนนายณรงค์ ผู้ต้องหา ให้การรับสารภาพ เบื้องต้นเจ้าหน้าที่จึงนำตัวส่ง สภ.หนองแซง จ.สระบุรี ดำเนินคดีตามกฎหมายต่อไป.
