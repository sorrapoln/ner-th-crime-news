เมื่อวันที่ 24 ธ.ค. 64 ที่ จ.เชียงใหม่ นายสุขสันต์ นามแสง อายุ 57 ปี ผู้ต้องหาถูกตำรวจ สภ.สันกำแพง คุมตัวมาสอบปากคำเพิ่มเติมหลังจากเมื่อคืนนี้ (23 ธ.ค.) ได้ก่อเหตุใช้อาวุธมีดปลายแหลมยาวประมาณ 10 นิ้ว จ้วงแทงนางสาวมาลี นามแสง อายุ 66 ปี ซึ่งเป็นพี่สาวแท้ๆ ถึง 7 แผล จนเสียชีวิตจมกองเลือด ภายในบ้านพักบ้านแม่ปูคา หมู่ 5 ตำบลสันกำแพง อำเภอสันกำแพง จังหวัดเชียงใหม่ จากการสอบสวน นายสุขสันต์ ให้การว่า เมื่อคืนตอนได้ดื่มสุราอยู่หน้าบ้านพัก และหลังจากดื่มสุราได้เดินกลับบ้านไปเพื่อจะไปนอน และไปเจอพี่สาวก่อนจะพูดและขอเงิน 1,000 บาท เพื่อไปจ่ายค่าประกันสังคม เนื่องจากไม่ได้จ่ายมา 3 เดือนแล้ว เกรงว่าจะถูกตัดสิทธิ์ เพราะตนเองป่วยต้องใช้สิทธิ์รักษาประกันสังคมอย่างต่อเนื่อง แต่พี่สาวบอกว่าไม่มี ทำให้ตนเองโมโหคว้ามีดจ้วงแทงพี่สาว ยอมรับว่าทำไปด้วยความเมาและขาดสติ รู้สึกเสียใจกับเหตุการณ์ที่เกิด หลังเกิดเหตุก็ไม่ได้หนีไปไหน นั่งรอมอบตัวอยู่ในบ้านพัก
