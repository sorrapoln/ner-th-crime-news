ความคืบหน้ากรณีคนร้ายก่อเหตุบุกแทง น.ส.อินทุอร (ขอสงวนนามสกุล) อายุ 23 ปี บาดเจ็บสาหัส ก่อนวิ่งหนีออกมาจากห้องพักและเสียชีวิตบริเวณหน้าลิฟต์ ภายในคอนโดมิเนียมแห่งหนึ่งในพื้นที่ ต.บางโฉลง อ.บางพลี จ.สมุทรปราการ นอกจากนี้ยังพบรอยเท้าเปื้อนเลือดเดินขึ้นลงบันไดหนีไฟหลายชั้น ทำให้เจ้าหน้าที่ต้องปิดล้อมคอนโดดังกล่าว ล่าสุดวันนี้ (27 ธ.ค.2564) พล.ต.ท.จิรพัฒน์ ภูมิจิตร ผู้บัญชาการตำรวจภูธรภาค 1 เปิดเผยภายหลังเข้าตรวจสอบภายในคอนโดมิเนียมที่เกิดเหตุ ว่า ตอนนี้ได้สอบปากคำพยานไปแล้ว 9 ราย โดยทุกคนให้การเป็นประโยชน์ ล่าสุดสามารถควบคุมตัวผู้ต้องสงสัยได้แล้ว 1 ราย เป็นชาย อายุ 31 ปี พบเป็นคนที่อาศัยอยู่ภายในตึกเดียวกันกับผู้เสียชีวิต โดยอาศัยอยู่ที่ชั้น 3 ห้องหมายเลข 9 ซึ่งอยู่ห้องที่ 2 จากบันไดหนีไฟ
