วันนี้ (19 ม.ค. 65) พ.ต.อ.นิกร ด้วงฉุน ผกก.สภ.เดิมบางนางบวช จ.สุพรรณบุรี รับแจ้งจากศูนย์วิทย์ สภ.เดิมบางนางบวช ว่ามีคนร้ายก่อเหตุลักทรัพย์ ในพื้นที่ ต.ปากน้ำ และหลบหนีเข้ามาในเขตรับผิดชอบ จึงนำกำลังพร้อม พ.ต.ท.ปัญญา ปิ่นเปโต รอง ผกก.ป. สายตรวจรถยนต์ สายตรวจรถจักรยานยนต์ ฝ่ายสืบสวน และ เจ้าหน้าที่มูลนิธิเสมอกันกู้ภัยสุพรรณบุรี เขต อ.เดิมบางนางบวช ไล่ติดตามเพื่อจับกุม โดยคนร้ายที่ก่อเหตุได้ใช้รถยนต์ สีดำ ทะเบียน กฉ 7347 ชลบุรี หลบหนีไปตามถนนสาย 340 ชัยนาท-สุพรรณบุรี เลี้ยวขวาบริเวณสี่แยกไฟแดง เข้ามาในเขตเทศบาล ต.เขาพระ ผ่านหน้า สภ.เดิมบางนางบวช มุ่งหน้าเขต ต.นางบวช เจ้าหน้าที่พยายามไล่ติดตามไปอย่างใกล้ชิด แต่คนร้ายไม่ยอมหยุด สุดท้ายเกิดอุบัติเหตุชนรถจักรยานยนต์ ของ น.ส.สมบูรณ์ ด้วงนิยม อายุ 66 ปี ซึ่งขับขี่มาจากบ้านจะไปเติมน้ำมันเครื่องสูบน้ำเข้านา บริเวณทางสามแยก ถนนบ้านไร่-ดอนกลาง บ้านนางบวช หมู่ 10 ต.นางบวช จนเสียชีวิต และรถเก๋งของคนร้ายได้พุ่งชนประตูรั้วบ้านของชาวบ้านพังเสียหาย หลังเกิดเหตุเจ้าหน้าที่สามารถจับกุมคนร้ายไว้ได้ 1 คน และหลบหนีไปได้ 1 คน โดยผู้ต้องหาที่จับได้ ทราบชื่อต่อมาคือ นายกฤษณะ วรเจริญ อายุ 29 ปี ได้รับบาดเจ็บมีบาดแผลที่ใบหน้าและตามร่างกาย เจ้าหน้าที่จึงนำตัวส่ง รพ.เดิมบางนางบวช พร้อมกับอายัดตัวจัดกำลังเจ้าหน้าที่ตำรวจเฝ้าอย่างใกล้ชิด
