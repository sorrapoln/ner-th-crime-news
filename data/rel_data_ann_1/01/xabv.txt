เมื่อเวลา 22.45 น. วันที่ 4 ธ.ค. 64 ร.ต.อ.วิชิต นกแก้ว รอง สว.(สอบสวน) สภ.เมืองภูเก็ต รับแจ้งเหตุคนถูกยิง บริเวณวินรถจักรยานยนต์รับจ้าง ทางเข้า บขส.ภูเก็ต (ใหม่) ถ.เทพกระษัตรี ต.รัษฎา อ.เมือง จ.ภูเก็ต จึงเดินทางไปตรวจสอบ พร้อม พ.ต.อ.สราวุธ ชูประสิทธิ์ ผกก. สภ.เมืองภูเก็ต กำลังเจ้าหน้าที่ตำรวจชุดสายตรวจและชุดสืบสวน พฐ.ภูเก็ต นายสุรัช แสงนาค ผู้ใหญ่บ้าน และทีมแพทย์ รพ.มิชชั่นภูเก็ต เกิดเหตุพบผู้บาดเจ็บสาหัส 1 ราย ทราบชื่อ นายจำปา วรรณจันทร์ อายุ 54 ปี อยู่บ้านเลขที่ 17/15 หมู่ 3 ต.รัษฎา อ.เมือง จ.ภูเก็ต ใส่เสื้อยืดเชิ้ตแขนสั้นสีขาว สวมเสื้อกั๊กวินสีแดงทับ นุ่งกางเกงยีนส์ขายาวสีน้ำเงินอ่อน ใส่รองเท้าผ้าใบสีดำ นอนจมกองเลือดอยู่บนฟุตปาทใกล้กับเก้าอี้นอนชายหาด มีบาดแผลฉกรรจ์เป็นรูที่บริเวณกกหูด้านขวา เลือดไหลอาบร่างนอนหายใจรวยริน เจ้าหน้าที่เร่งปั๊มหัวใจยื้อชีวิต ก่อนรีบนำตัวส่ง รพ.มิชชั่นภูเก็ต ที่อยู่ห่างออกไปไม่ถึง 1 กิโลเมตร แต่ผู้บาดเจ็บเสียเลือดมากทนพิษบาดแผลไม่ไหว เสียชีวิตในเวลาต่อมา นอกจากนี้ยังพบปลอกกระสุนปืนขนาด 9 มม. จำนวน 3 ปลอก และหัวกระสุนขนาดเดียวกันอีก 1 หัว ตกอยู่ในที่เกิดเหตุ เจ้าหน้าที่จึงเก็บไว้เป็นหลักฐาน เบื้องต้นเจ้าหน้าที่ตำรวจสันนิษฐานว่า มือปืนคือ นายเวียน เอียดชูทอง อายุ 54 ปี ผู้ต้องหาคดียิง 2 ศพภายใน บขส.ภูเก็ต (ใหม่) เมื่อกลางดึกวันที่ 23 ม.ค. 64 ที่ผ่านมา ก่อนถูกจับกุมได้ในที่เกิดเหตุ และได้ประกันตัวออกมาก่อนมาก่อเหตุซ้ำ จากนั้นตำรวจชุดสืบสวนฯ ได้ติดตามไปยังบ้านพักภายใน บขส.ภูเก็ต ก่อนควบคุมตัวนายเวียนไปตรวจสอบคราบเขม่าดินปืนที่มือ และสอบปากคำเพิ่มเติมที่ สภ.เมืองภูเก็ต ส่วนสาเหตุนั้นคาดว่า นายเวียนโกธรแค้นนายจำปาที่เป็นพยานให้กับเหตุการณ์ยิง 2 ศพ อย่างไรก็ตาม ขณะนี้อยู่ระหว่างการสอบปากคำเพื่อสืบหาข้อเท็จจริงอย่างละเอียดอีกครั้งต่อไป
