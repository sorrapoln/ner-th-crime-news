เมื่อเวลา 23.55 น. วันที่ 16 ธ.ค. 2564 ร.ต.อ.ภัณณิพงศ์ จิตร์ตารานนท์ รองสว.(สอบสวน)สภ.คูคต จ.ปทุมธานี รับแจ้งเหตุสามีทำปืนลั่นใส่ภรรยาเสียชีวิต เหตุเกิดภายในหมู่บ้านแหวนยอด 1 ต.คูคต อ.ลำลูกกา จึงรุดไปตรวจสอบพร้อมแพทย์เวรรพ.ภูมิพลฯ และเจ้าหน้าที่มูลนิธิร่วมกตัญญู ที่เกิดเหตุเป็นทาวน์เฮาส์ 2 ชั้น บริเวณชั้นล่างของบ้าน พบศพน.ส.ศรีเรือน สาลี อายุ 35 ปี ชาวจ.ชัยนาท สภาพสวมชุดนอนลายแดง นอนหงายจมกองเลือดอยู่บนที่นอน จากการตรวจสอบเบื้องต้นพบว่าถูกยิงด้วยอาวุธปืนไม่ทราบขนาดเข้าที่บริเวณใต้จมูกด้านขวา กระสุนฝังใน 1 นัด ตำรวจได้ควบคุมตัวผู้ก่อเหตุคือสามีชื่อนายจรัญ พรหมมินทร์ อายุ 41 ปี ซึ่งมีอาการมึนเมา จากการสอบสวนนายจรัญ ให้การว่า ตนนำอาวุธปืนออกมาเล่น แล้วเกิดลั่นใส่ภรรยาที่นอนหลับอยู่บนเตียงนอนจนเสียชีวิต เจ้าหน้าที่จึงควบตัวไปสอบสวนเพิ่มเติมที่สภ.คูคต พร้อมกับเก็บเอาวุธปืนลูกโม่ที่ใช้ในการก่อเหตุไว้เป็นหลักฐาน จากการสอบถามพยาน ให้การว่า นายจรัญ เป็นเจ้าของร้านติดกระจกรถยนต์ ตนและนายจรัญ ได้นั่งดื่มสุรากันตั้งแต่หัวค่ำพอตกดึกก็แยกย้ายกันขึ้นนอน ตนนอนอยู่ชั้นบนไม่ได้ยินเสียงอะไร นอกจากเสียงตะโกนร้องเอะอะโวยวาย จึงลงมาดูก็พบเหตุการณ์ดังกล่าวแล้ว เบื้องต้นเจ้าหน้าที่ตรวจสอบในที่เกิดเหตุและทำการชันสูตรพลิกศพบันทึกภาพเพื่อเก็บไว้เป็นหลักฐาน จากนั้นไปทำการสอบสวนสามีเพิ่มเติมถึงสาเหตุแท้จริง ส่วนผู้เสียชีวิตได้ส่งไปชันสูตรต่อเนื่องที่นิติเวชรพ.ภูมิพลฯ เพื่อหาสาเหตุการตายอย่างละเอียดอีกครั้ง
