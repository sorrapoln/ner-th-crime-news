เมื่อเวลา 16.00 น. วันที่ 10 พ.ย. ร.ต.อ.ไชยา บัวมาศ รอง สว.(สอบสวน) สน.หัวหมาก รับแจ้งเหตุมีผู้เสียชีวิตด้วยอาวุธปืน ภายในหมู่บ้านแห่งหนึ่ง ซอยกรุงเทพ-กรีฑา 7 แขวงหัวหมาก เขตบางกะปิ กรุงเทพ จึงเดินทางไปตรวจสอบพร้อม พล.ต.ต.พรชัย ขจรกลิ่น ผบก.น.4 พ.ต.อ.สิทธิศักดิ์ นาคามาตย์ ผกก.สส.บก.น.4 พ.ต.อ.วิชัย ณรงค์ ผกก.สน.หัวหมาก และฝ่ายสืบสวน สน.หัวหมาก แพทย์นิติเวช รพ.ตร. เจ้าหน้าที่กองพิสูจน์หลักฐาน และมูลนิธิร่วมกตัญญู ที่เกิดเหตุเป็นทาวน์โฮมสูง 3 ชั้น ชั้นลอย 1 ชั้น ในบ้านพบร่างผู้เสียชีวิต 4 ราย โดยราวแรกอยู่บริเวณชั้นลอยของบ้าน คือ นางพัชรณัฏฐ์ สังข์ประไพ เป็นภรรยา ถูกยิงด้วยอาวุธปืนเสียชีวิต ต่อมาคือศพลูกสาว ถูกยิงเสียชีวิตอยู่ระหว่างทางขึ้นบันไดชั้น 2-3 ของตัวบ้าน และที่ห้องนอนชั้น 3 พบร่างลูกสาวคนที่ 2 ถูกยิงเสียชีวิต และศพผู้ก่อเหตุ คือ นายธวัชชัย ทองอ่อน อายุ 48 ปี หรือ อดีต ส.จ.ดำ จ.นครศรีธรรมราช เจ้าของร้าน เสบียงทิพย์ อาหารปักษ์ใต้ ย่านหลัง ม.รามคำแหง ถูกยิงด้วยอาวุธปืนเสียชีวิตที่บริเวณห้องนอนชั้น 2 ของตัวบ้าน
