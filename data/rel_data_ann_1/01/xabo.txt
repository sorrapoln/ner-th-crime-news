เมื่อเวลา 01.00 น. วันที่ 29 ธ.ค.2564 เจ้าหน้าที่ตำรวจชุดสืบสวน กก.ภ.5 และ ภ.จว.เชียงใหม่ ร่วมกับ สภ.ฝาง, สภ.แม่อาย, ตำรวจ ปส.กก.2 บก.ปส.3, ทหาร ฉก.ทพ.32 และทหารกองกำลังผาเมือง ออกติดตามจับกุมขบวนการค้ายาเสพติดพื้นที่ชายแดนไทย-เมียนมา ด้าน อ.แม่อาย จ.เชียงใหม่ ตลอดทั้งคืนจนถึงช่วงเช้า หลังจากเจ้าหน้าที่ตำรวจได้ยิงปะทะกับขบวนการค้ายาเสพติด เป็นผลทำให้เจ้าหน้าที่ตำรวจยศ พ.ต.ต. เสียชีวิต 1 นาย เหตุปะทะดังกล่าว เกิดขึ้นหลังจากเจ้าหน้าที่ตำรวจสืบทราบว่า ขบวนการค้ายาเสพติดจะขนยาบ้าจำนวนมากผ่านถนนเลียบชายแดนด้าน อ.แม่อาย จึงได้ตั้งจุดตรวจจุดสกัดเป็นจุด ๆ เพื่อสกัดไม่ให้เข้าสู่ชั้นในของประเทศได้ ต่อมาเวลาประมาณ 01.00 น. เจ้าหน้าที่ได้ตรวจพบรถกระบะ ยี่ห้อโตโยต้า สีดำ ทะเบียน ยง833 เชียงใหม่ ขับมาตามถนนสายดังกล่าวจะผ่านจุดตรวจจุดสกัดพื้นที่บ้านโป่งไฮ ม.15 ต.แม่สาว อ.แม่อาย จึงให้สัญญาณหยุดตรวจ แต่เมื่อคนขับรถเห็นเจ้าหน้าที่ดักเส้นทางกลับเร่งความเร็วและขับแหกด่านไปอย่างรวดเร็ว ทำให้เจ้าหน้าที่ต้องหลบกันอย่างฉุกละหุก ก่อนที่จะนำรถยนต์ออกไล่ติดตามไปอย่างกระชั้นชิด กระทั่งรถของเจ้าหน้าที่ตำรวจติดตามรถเป้าหมายได้ทันบนเส้นทางระหว่างบ้านป่าแดงอภิวัฒน์-บ้านจะโต๊ะ ม.10 ต.บ้านหลวง อ.แม่อาย โดยเจ้าหน้าที่ได้ใช้รถคันหนึ่งดักหน้าเพื่อจะสกัดให้รถที่หลบหนีหยุดลงข้างทาง แต่ปรากฏว่าคนร้ายในรถใช้อาวุธปืนไม่ทราบขนาดยิงเข้าใส่รถของเจ้าหน้าที่อย่างน้อย 1 นัด กระสุนถูก พ.ต.ต.พิบูลพันธ์ สุขุมนนท์ สว.สส.สภ.ฝาง ได้รับบาดเจ็บสาหัส
