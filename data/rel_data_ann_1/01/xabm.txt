เมื่อเวลา 02.20 น. วันที่ 15 ธ.ค. 2564 ร.ต.อ.ทศภาค ตีธงทอง รองสารวัตร(สอบสวน)สน.เตาปูน รับแจ้งอุบัติเหตุรถยนต์ชนรถจักรยานยนต์มีผู้เสียชีวิต บริเวณถนนประชาชื่นขาเข้า ใกล้ทางข้ามรถไฟบางซ่อน แขวงและเขตบางซื่อ กทม.จึงรุดไปตรวจสอบพร้อมอาสาสมัครมูลนิธิร่วมกตัญญู ที่เกิดเหตุบริเวณฝั่งถนนประชาชื่นขาออก ในเลนซ้ายสุด พบผู้เสียชีวิตเป็นชาย 1 ราย อายุประมาณ 25-30 ปีสภาพสวมเสื้อยืดแขนสั้นสีเทา กางเกงกีฬาขาสั้นสีน้ำเงิน มีบาดแผลกะโหลกศีรษะแตก นอนหงายจมกองเลือด ถัดไปประมาณ 10 เมตร ฝั่งถนนประชาชื่นขาเข้า เลนซ้ายสุด พบรถจักรยานยนต์ ยี่ห้อฮอนด้า ซูเมอร์เอ็กซ์ สีเหลืองดำ หมายเลขทะเบียน 1 กข 341 สุพรรณบุรี สภาพล้มคว่ำพังยับทั้งคัน ห่างออกไปอีก 10 เมตรจากรถจักรยานยนต์ พบรถยนต์ยี่ห้อฮอนด้า ซีอาร์วี สีเทา หมายเลขทะเบียน ฎน 7221 กรุงเทพมหานคร สภาพหน้ารถขวาพังยับ กันชนหลุด ล้อหน้าซ้ายแตก อยู่ในลักษณะจอดปีนข้างทางไม่สามารถขับเคลื่อนได้ นอกจากนี้ยังพบเส้นสลิงกั้นข้างทางถูกเฉี่ยวชนครูดเป็นทางยาวได้รับความเสียหาย และพบเศษชิ้นส่วนรถจักรยานยนต์และรถยนต์ แตกกระจายเกลื่อนเป็นจำนวนมาก เจ้าหน้าที่จึงบันทึกที่เกิดเหตุไว้เป็นหลักฐาน สอบสวน น.ส.เอ (นามสมมุติ) อายุ 17 ปี เป็นผู้ขับขี่รถยนต์ ยังอยู่ในอาการตกใจกับเหตุการณ์ที่เกิดขึ้น ให้การว่า ขับรถออกจากบ้านพักย่านประชาชื่น เพื่อจะไปรับเพื่อนสนิทไปเที่ยวทะเล หาดบางแสน จ.ชลบุรี แต่เมื่อมาถึงที่เกิดเหตุ ซึ่งเป็นช่วงเนินข้ามทางรถไฟ มีรถจักรยานยนต์ขี่อยู่ด้านหน้าเบรกกะทันหัน ตนมองไม่เห็นไฟท้ายจากรถจักรยานยนต์ จึงพุ่งชนอย่างแรงจนคนขี่รถจักรยานยนต์ร่างกระเด็นข้ามฝั่งถนน ด้วยความตกใจจึงเหยียบคันเร่งชนลากรถจักรยานยนต์ครูดไปกับถนน ก่อนขับรถเสียหลักพุ่งตกข้างทาง เบื้องต้นเจ้าหน้าที่อยู่ระหว่างการสอบสวนผู้ขับขี่รถยนต์คันดังกล่าวอย่างละเอียดอีกครั้ง พร้อมทั้งตรวจสอบกล้องวงจรปิดบริเวณดังกล่าวไว้เป็นหลักฐาน ก่อนสรุปสาเหตุที่แน่ชัด ส่วนศพได้นำส่งชันสูตรที่สถาบันนิติเวช รพ.ตำรวจ ก่อนประสานญาติให้ทราบ เพื่อดำเนินการรับศพต่อไป
