เมื่อเวลา 21.00 น.วันที่ 14 มกราคม ผู้สื่อข่าวรายงานว่า เจ้าหน้าที่ตำรวจ สภ.วารินชำราบ จ.อุบลราชธานี รับแจ้งมีเหตุยิงกันบาดเจ็บสาหัส ภายในบริเวณบ้านเลขที่ 49 ม.4 บ้านหนองบัว ต.สระสมิง อ.วารินชำราบ จ.อุบลราชธานี หลังรับแจ้ง พ.ต.ท.บวรศักดิ์ คำรังษี รอง ผกก.สส.สภ.วารินชำราบพร้อมด้วย พ.ต.ต.พิศาล ศุภโกศล สว.สส.สภ.วารินชำราบ และ ร.ต.อ.ภิญโญ โคตรพัฒน์ รอง สว.สส. นำเจ้าหน้าที่ตำรวจชุดสืบสวนเวร สายตรวจตำบลสระสมิง และ ร.ต.อ.ณรงค์ เกตุหอม รองสารวัตร (สอบสวน) เดินทางไปตรวจสอบที่เกิดเหตุ พบนายเอกชัย ธรรมทอง อายุ 33 ปี อยู่บ้านเลขที่ 37 ม.2 บ้านโนนยาง ม.2 ต.สระสมิง อ.วารินชำราบ จ.อุบลราชธานี นอนฟุบจมกองเลือดอยู่ภายในบ้านมีบาดแผลถูกยิงด้วยอาวุธปืนขนาด .38 ไทยประดิษฐ์ ที่บริเวณหน้าท้อง 1 นัด ได้รับบาดเจ็บสาหัส เจ้าหน้าที่กู้ชีพ 1669 ศรีไค นำตัวส่งโรงพยาบาลวารินชำราบ โดยมีนายสมพงษ์ พวงจำปา อายุ 57 ปี เจ้าของบ้านและเป็นผู้ก่อเหตุยืนรอมอบตัวกับเจ้าหน้าที่ตำรวจ
