เมื่อเวลา 17.30 น. วันที่ 5 ม.ค.65 ร.ต.อ.ชุกรี ประดุษกา ร้อยเวร สภ.เขาดิน อ.โพธาราม จ.ราชบุรี พร้อมด้วยแพทย์เวรโรงพยาบาลโพธาราม และหน่วยกู้ภัยสว่างราชบุรี ตรวจสอบที่เกิดเหตุหลังได้รับแจ้งว่ามีรถยนต์ปิกอัพเหยียบเด็กเสียชีวิต เหตุเกิดที่บริเวณหลังบ้านเลขที่ 68/4 หมู่ 3 ต.เขาชะงุ้ม อ.โพธาราม ที่เกิดเหตุพบร่างของเด็กหญิง มลชนก หรือน้องนัท ทองลอย อายุ 1 ขวบ สภาพศพที่ศีรษะมีบาดแผลฉกรรจ์ มีเลือดไหลออกจากปากและจมูก ส่วนรถปิกอัพที่ก่อเหตุนั้น จอดอยู่ด้านใน ซึ่งอยู่ห่างจากศพเด็กประมาณ 400 เมตร เป็นรถปิกอัพยี่ห้อ อีซูซุ ดีแมกซ์ สีเทา หมายเลขทะเบียน บษ-9107 นครปฐม ตรวจสอบรอบๆ รถ ไม่มีร่องรอยอะไร แต่ที่พื้นดินใกล้กับท้ายรถพบหยดเลือดและเส้นผมตกอยู่ ส่วนผู้ขับขี่รถคันที่ก่อเหตุทราบว่าเดินทางไปมอบตัวกับเจ้าหน้าที่ที่ สภ.เขาดินแล้ว เนื่องจากตกใจกับเหตุการณ์ที่เกิดขึ้น ซึ่งทราบชื่อต่อมาคือนายประยงค์ แป้นกลัด เป็นชาวบ้านในหมู่ 4 ต.เขาชะงุ้ม
