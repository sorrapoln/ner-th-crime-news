เมื่อวันที่ 14 ธ.ค. 2564 ตำรวจสภ.เมืองอำนาจเจริญ รับแจ้งเหตุมีผู้ถูกยิงเสียชีวิต ที่บ้านดวงสวาง ม.7 ต.โนนโพธิ์ อ.เมือง จึงรุดไปตรวจสอบที่เกิดเหตุพร้อมเจ้าหน้าที่ฝ่ายสืบสวนสภ.เมืองอำนาจเจริญ ที่เกิดเหตุอยู่บริเวณข้างบ้านหลังหนึ่ง พบกองเลือดอยู่ที่พื้นดิน จากการสอบสวนพยานทราบว่า ผู้เสียชีวิตคือนายสนิท เหลืองอ่อน อายุ 35 ปี ถูกยิงเข้าที่บริเวณศีรษะด้านซ้าย ส่วนผู้ก่อเหตุคือนายจุฬา พระสุรัตน์ อายุ 26 ปี ซึ่งหลังจากก่อเหตุแล้วได้วิ่งหลบหนีไป กำลังตำรวจจึงตามไปจับกุม จากการสอบสวนนายจุฬา ให้การว่า ก่อนเกิดเหตุได้ไปดูงานแสดงหมอลำงานบวชภายในหมู่บ้าน ก่อนถูกกลุ่มของผู้ตายรุมตีจึงหนีกลับบ้าน แต่กลุ่มของผู้ตายได้ตามมารุมทำร้ายตนอีกครั้ง โดยผู้ตายได้ถืออาวุธปืนมาด้วยแล้วเล็งปืนใส่ ตนจึงวิ่งหลบหาที่กำบัง และได้ใช้อาวุธปืนที่พกติดตัวมาด้วยยิงสวนไปจำนวน 1 นัด ก่อนจะวิ่งหลบหนี กลุ่มของผู้ตายก็ได้วิ่งไล่ตามมาพร้อมยิงปืนไล่หลังใส่ 5 นัด ขณะวิ่งหลบหนีตนได้คัดปลอกกระสุนทิ้งที่บริเวณป่าทางด้านทิศใต้ของที่เกิดเหตุ และบรรจุกระสุนใหม่จำนวน 1 นัด ก่อนที่จะนำอาวุธปืนที่ใช้ในการก่อเหตุไปซุกซ่อนไว้ที่บริเวณป่าอีกแห่ง แล้วก็กลับมานอนที่บ้านกระทั่งตำรวจเข้ามาจับกุม
