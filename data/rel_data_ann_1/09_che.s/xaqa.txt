เมื่อเวลา 18.00 น. วันที่ 13 ม.ค.65 พ.ต.ต.ยศวัจน์ ศรีลาพัฒน์ สว.สอบสวน สภ.ธัญบุรี ได้รับแจ้งมีเหตุคนแทงกันตาย เหตุเกิดภายในบริษัทแห่งหนึ่งย่านอำเภอธัญบุรี ปทุมธานี หลังรับแจ้งจึงรายงานให้ผู้บังคับบัญชาทราบ พร้อมทั้งรีบรุดไปตรวจสอบที่เกิดเหตุ พร้อมเจ้าหน้าที่ตำรวจชุดสืบสวน สภ.ธัญบุรี เจ้าหน้าที่ตำรวจศูนย์พิสูจน์หลักฐาน 1 แพทย์เวร รพ.ธัญบุรี และ อาสาสมัครมูลนิธิร่วมกตัญญู ในที่เกิดเหตุ บริเวณลานจอดรถ เจ้าหน้าที่พบศพ นายลิขิต เลิศปรีชา อายุ 49 ปี บ้านเลขที่ 45 หมู่ 2 ต.ศิลาดาน อ.มโนรมย์ จ.ชัยนาท นอกจากนี้ยังพบบัตรประจำตัว ตำแหน่งเจ้าพนักงานพัสดุ 4 ของเทศบาลตำบลศิลาดาน สภาพศพนอนหงานเสียชีวิตอยู่บนพื้นถนน สวมเสื้อเชิดแขนยาวคลุมเสื้อยืดแขนสั้นสีดำ นุ่งกางเกงขายาวสีดำ จากการตรวจสอบพบว่าถูกแทงด้วยอาวุธมีดตามร่างกาย จำนวน 10 แผล จากการสอบถาม นายอุ่นเรือง พรหมมา ประธานกรรมการ บริษัท S.C.O.GUARD CO.,LTD กล่าวว่า คนตายเป็นระดับหัวหน้า หรือเรียกว่าสายตรวจ ส่วนคนก่อเหตุชื่อ นายนิรุธ ศรีสุข เป็นคนนิสัยไม่ดี หัวรุนแรง และไม่เชื่อฟัง ท้าทาย และชกต่อยกันกับผู้ตาย ก่อนที่จะมีปัญหาตนได้ไล่ให้ออกจากบริษัทไปแล้วประมาณ 10 กว่าวัน แล้วเขาก็เขียนใบลาออก คนตายมาอยู่กับผมได้ประมาณ 1 เดือนกว่า เป็นคนตรง นิสัยดี วันนี้คิดว่ามือมีดมาดักรอผู้ตายที่จะมาตรวจบริเวณจุดเกิดเหตุ จนมาเจอกับคนร้าย แล้วถูกแทงจนเสียชีวิต
