วันนี้ (18 ม.ค. 65) ผู้สื่อข่าวรายงานว่า พล.ต.ต.ภูมินทร์ พุ่มพันธุ์ม่วง ผบก.ปฏิบัติการพิเศษ หรือ คอมมานโด พร้อมด้วย พ.ต.อ.อภิสัณฐ์ ไชยรัตน์ ผกก.วิเคราะห์ข่าวและเครื่องมือพิเศษ คอมมานโด สั่งการให้ พ.ต.ต.ปฐมพงศ์ ทองจำรูญ สว.กก.วิเคราะห์ข่าวฯ พร้อมเจ้าหน้าที่ชุดสืบสวนคอมมานโด ได้ร่วมกันจับกุมตัว นายกิตติภพ วันดี อายุ 21 ปี ผู้ต้องหาตามหมายจับศาลจังหวัดศรีสะเกษ ที่ 11/2565 ลงวันที่ 10 ม.ค. 65 ข้อหา “ข่มขืน และพรากผู้เยาว์ อายุไม่เกิน 15 ปี ไปเพื่อการอนาจาร” สืบเนื่องจากเมื่อเดือน ก.ย. 64 นายกิตติภพ ได้เล่นเฟซบุ๊ก จนได้รู้จักกับ ด.ญ.เอ (นามสมมุติ) อายุ 14 ปี พูดคุยกันอยู่ได้ประมาณ 1 เดือน จนเกิดความสนิทสนมกัน และในวันเกิดเหตุ ผู้ต้องหาออกกลอุบาย ว่าจะมารับเพื่อพบหน้ากัน และจะพาไปเที่ยว ซึ่ง ด.ญ.เอ หลงเชื่อจึงให้ผู้ต้องหามารับ ปรากฏว่าหลังจากผู้ต้องหามารับแล้ว ได้พา ด.ญ.เอ เข้าโรงแรมม่านรูด และบังคับข่มขืนจนสำเร็จความใคร่ หลังจากนั้นได้ข่มขู่ผู้เสียหายไม่ให้บอกใคร แล้วขับรถมาส่งที่บ้านตามปกติ แต่ ด.ญ.เอ ได้เล่าเหตุการณ์ที่เกิดขึ้นให้กับแม่ทราบ และได้พากันไปแจ้งความร้องทุกข์กับพนักงานสอบสวน สภ.ห้วยทับทัน จ.ศรีสะเกษ เพื่อดำเนินคดีตามกฎหมาย กระทั่งศาลจังหวัดศรีสะเกษ ได้ออกหมายจับ นายกิตติภพ ไว้ ต่อมา ตำรวจคอมมานโดชุดจับกุม สืบทราบว่าผู้ต้องหาหลบหนีมาพักอาศัยอยู่หมู่บ้านเก้าแสน ซอยสวนสยาม กทม. จึงเดินทางไปตรวจสอบ และสามารถติดตามจับกุมตัวได้ โดยชั้นจับกุม ผู้ต้องหาให้การรับสารภาพว่า ได้รู้จักกับ ด.ญ.เอ ผ่านทางเฟซบุ๊ก ประมาณ 1 เดือน จากนั้นจึงได้ใช้กลอุบายหลอก ด.ญ.เอ ว่าจะพาไปเที่ยว แต่ได้พา ด.ญ.เอ เข้าโรงแรมม่านรูด แล้วได้ข่มขืนกระทำชำเรา ด.ญ.เอ พร้อมทั้งบังคับขู่เข็ญไม่ให้นำเรื่องดังกล่าวที่เกิดขึ้นไปบอกกับผู้ใด แล้วหลบหนีมาพักอาศัยที่ หมู่บ้านเก้าแสน ซอยสวนสยาม กทม. กระทั่งถูกจับกุมดังกล่าว
