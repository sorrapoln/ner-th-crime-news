วันนี้ (16 ม.ค.2558) ตำรวจนครบาลมักกะสันควบคุมตัวนายขวัญ เหมราช,นายขวัญ โพธิทอง และนายชาญชัย ชนะสงคราม ดำเนินคดีหลังร่วมกันยิง ด.ต.ทนุวงศ์ สุธรรม ผู้บังคับหมู่งานป้องกันและปราบปราม สถานีตำรวจนครบาลคลองตัน บาดเจ็บสาหัส ขณะออกตรวจพื้นที่บริเวณริมถนนเพชรบุรี ฝั่งขาเข้า เขตห้วยขวาง เมื่อคืนวันที่ 7 ม.ค.ที่ผ่านมา พล.ต.ท.ศานิตย์ มหถาวร รักษาราชการแทนผู้บัญชาการตำรวจนครบาล เปิดเผยว่า นายขวัญ โพธิทอง มีประวัติโจรกรรมรถจักรยานยนต์ และเสพยาเสพติด จึงเกิดความกลัวว่าจะถูกตำรวจจับ ส่วนนายชาญชัยอ้างว่าต้องการช่วยเพื่อน เนื่องจากคิดว่าเพื่อนถูกคู่อริทำร้าย และไม่ทราบว่าเป็นตำรวจ จึงลงมือยิง และประวัติของผู้ต้องหาทั้งหมดเกี่ยวข้องกับการค้ายาเสพติด สำหรับคดีนี้สืบเนื่องจาก ด.ต.ทนุวงศ์ และคู่สายตรวจ ออกตรวจพื้นที่พบว่า นายขวัญ โพธิทอง ขับรถจักรยานยนต์มีท่าทางพิรุธ จึงขอตรวจค้น แต่นายขวัญ โพธิทอง ทิ้งรถจักรยานยนต์แล้วหลบหนีไป ต่อมา นายขวัญ เหมราช ขับรถจักรยานยนต์ตามมา โดยมีนายชาญชัย นั่งซ้อนท้าย และเป็นผู้ยิง ด.ต.ทนุวงศ์ ก่อนจะหลบหนีไป
