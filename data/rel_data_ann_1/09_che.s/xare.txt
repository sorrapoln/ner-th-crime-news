เมื่อวันที่ 10 ธ.ค. ร.ต.ท.เมธา พิมพ์แม้น รอง สว.(สอบสวน) สน.ภาษีเจริญ รับแจ้งอุบัติเหตุรถชนราวสะพานพลิกคว่ำ มีผู้ได้รับบาดเจ็บ เหตุเกิดบนถนนราชพฤกษ์ขาออก ช่องทางคู่ขนาน ก่อนขึ้นสะพานข้ามคลองบางจาก ใกล้เคียงสถานี BTS บางหว้า แขวงปากคลองภาษีเจริญ เขตภาษีเจริญ กรุงเทพฯ ไปตรวจสอบพร้อมทีมแพทย์กู้ชีพมูลนิธิป่อเต็กตึ๊ง ที่เกิดเหตุเป็นถนน 3 เลน พบรถยนต์ฮอนด้า เอชอาร์วี สีดำ ทะเบียน 5 กส 3044 กรุงเทพมหานคร เฉี่ยวชนเหล็กกั้นทางขึ้นสะพาน พลิกคว่ำล้อชี้ฟ้าอยู่บนช่องทางเดินรถที่ 2 ส่งผลให้มีผู้ได้รับบาดเจ็บ 1 ราย เป็นผู้ขับขี่ ทราบชื่อ นายชัชวาลย์ ฮุนทวีชัย อายุ 65 ปี มีบาดแผลถลอกที่ศีรษะและแขนซ้าย เบื้องต้นถูกนำตัวส่งรักษาอาการที่ รพ.บางไผ่ สอบสวน นายชัชวาลย์ ซึ่งยังรู้สึกตัวดีถามตอบรู้เรื่อง ให้การว่า ก่อนเกิดเหตุขับรถออกจากบ้านพักภายในซอยเพชรเกษม 28 กำลังจะมุ่งหน้าไปทำธุระย่านวงเวียนพระราม 5 แต่ด้วยความที่เมื่อกลางดึกที่ผ่านมาพักผ่อนน้อยนอนไม่ค่อยหลับ พอขับรถผ่านมาถึงจุดเกิดเหตุเลยวูบหลับใน จนทำให้เกิดเรื่องไม่คาดฝันขึ้น เบื้องต้นพนักงานสอบสวนได้ประสานรถยก มาเคลื่อนย้ายรถของ นายชัชวาลย์ ออกจากจุดเกิดเหตุ เพื่อเปิดเส้นทางการจราจร ก่อนให้ผู้บาดเจ็บติดตามบริษัทประกันภัย มาชดใช้ค่าเสียหายทั้งหมดต่อไป
