เมื่อวันที่ 26 ธันวาคม พล.ต.ท.สำราญ นวลมา ผู้บัญชาการตำรวจนครบาล (ผบช.น.) พล.ต.ต.อรรถพล อนุสิทธิ์ ผบก.น.2 2 พ.ต.อ.สุรพงศ์ ธรรมพิทักษ์ รอง ผบก.น.2 พ.ต.อ.ธีระชัย ชำนาญหมอ รองผบก.สส.บช.น. พ.ต.อ.นเรนทร์ เครื่องสนุก ผกก.สน.คันนายาว ร่วมกันจับกุมนายศุภวิชญ์ ขันธทัต อายุ 22 ปี ผู้ต้องหาชิงทรัพย์โดยมีอาวุธฯ หลังใช้อาวุธปืนชิงทรัพย์ทองคำหนัก 3 บาท ที่ห้างทองเยาวราช เลขที่ 36 ปากซอยคู้บอน 2 ถนนคู้บอน แขวงรามอินทรา เขตคันนายาว กรุงเทพมหานคร เมื่อวันที่ 25 ธันวาคมที่ผ่านมา โดยจับกุมได้ที่หมู่บ้านแห่งหนึ่งย่านวัชรพลซอย 3 แขวงคลองถนน เขตสายไหม กรุงเทพมหานคร เมื่อช่วงบ่ายที่ผ่านมา พล.ต.ท.สำราญกล่าวว่า ภายหลังคนร้ายก่อเหตุทางฝ่ายสืบสวนตรวจสอบภาพจากกล้องวงจรปิดพบคนร้ายเข้าไปเปลี่ยนเสื้อผ้าที่ใส่ก่อเหตุทิ้งภายในซอยคู้บอน 4 แยก 1 ก่อนออกมาแล้วปีนกำแพงข้ามไปยังซอย 6 เพื่อเอารถจักรยานยนต์ (จยย.) ที่จอดทิ้งไว้แล้วขับรถ จยย.คาวาซากิ ทะเบียน 3 กต 5821 กรุงเทพมหานคร หลบหนีถนนรามอินทรา ก่อนเข้าไปหมู่บ้านแห่งหนึ่งย่านวัชรพล ซอย 3 เจ้าหน้าที่จึงรวบรวมพยานหลักฐานขอหมายค้นเข้าไปตรวจสอบและจับกุมตัวดังกล่าว ภายหลังจับกุมจึงควบคุมตัวมาชี้จุดประกอบคำรับสารภาพ ที่ห้างทองดังกล่าวตั้งแต่ก่อนเข้าไปในร้านและขณะใช้สิ่งเทียมอาวุธปืนเข้าไปข่มขู่ชิงเอาทองคำหนัก 3 บาท หลบหนี
