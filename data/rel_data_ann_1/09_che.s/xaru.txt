เมื่อเวลา 17.30 น. วันที่ 14 ม.ค.2565 พล.ต.ต.พงศ์อานันต์ คล้ายคลึง ผบก.น.9 พร้อม พ.ต.อ.วงกต สุวรรณวัฒน์ ผกก.สน.หลักสอง นำกำลังฝ่ายสืบสวนจับกุมตัว นายสุรสิทธิ์ กลิ่นประทุม อายุ 26 ปี ผู้ต้องหาคดีทำร้ายร่างกายผู้อื่นจนเป็นเหตุให้ได้รับอันตรายสาหัส โดยจับกุมตัวได้ที่ปากซอยเศรษฐกิจ 31 แขวงบางแคเหนือ เขตบางแค กทม. ทั้งนี้ สืบเนื่องจากเมื่อเวลา 22.00 น. วันที่ 5 ม.ค.ที่ผ่านมา นายสุรสิทธิ์ ผู้ต้องหาได้เข้าไปเยี่ยมเพื่อนในซอยหมู่บ้านเศรษฐกิจ และพากันไปเล่นสนุกเกอร์ที่โต๊ะสนุกเกอร์ ภายในซอยหมู่บ้าน เมื่อจบเกมเพื่อนๆ พากันกลับ แต่ นายสุรสิทธิ์ ไม่ยอมกลับ ได้เข้าไปขอร่วมเล่นสนุกเกอร์กับชาวบ้านที่โต๊ะข้างๆ ทั้งที่ไม่ได้รู้จักกันมาก่อน กระทั่งเมื่อฝ่ายผู้เสียหายคือ นายเก่ง อัศวะศิริจินดา อายุ 27 ปี ยินยอมให้เล่นด้วย ปรากฏว่า นายสุรสิทธิ์ แทงสู้ไม่ได้จึงบันดาลโทสะใช้ไม้คิวทำร้าย นายเก่ง ด้วยการตีเข้าที่ใบหน้าหลายครั้งก่อนหลบหนีไป ต่อมา นายเก่ง ได้เข้าแจ้งความและรับการรักษาจากแพทย์ รพ.เกษมราษฎร์บางแค พบว่ามีอาการจมูกดั้งหัก โหนกแก้มแตก กระดูกเบ้าตาร้าว ต้องเย็บแผลกว่า 20 เข็ม และต้องเข้ารับการผ่าตัดรักษาจอประสาทตา
