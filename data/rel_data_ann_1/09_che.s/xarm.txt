จากกรณีที่มีการรายงานข่าวเกิดเหตุคนร้ายบุกปล้นบ้านเขยฝรั่ง ที่บ้านขมิ้น ต.กุดสระ อ.เมือง จ.อุดรธานี ซึ่งต่อมาจากการสอบสวนนายรูดอล์ฟ โยโซฟ เขยฝรั่งที่ซ้อมโจรร้ายจนเสียชีวิต รับสารภาพว่า อาศัยอยู่บ้านหลังนี้กับภรรยา ก่อนเกิดเหตุ เวลาประมาณ 22.30 น. นั่งดื่มกาแฟอยู่ที่โต๊ะห้องครัวหลังบ้าน ส่วนภรรยา กลับมาจากดื่มสังสรรค์กับเพื่อนแล้วเข้านอน ผู้ตายนายเสถียร อายุ 53 ปี ได้ปีนรั้วคอนกรีตพร้อมกับถืออาวุธปืนไม่ทราบขนาดเข้ามา จากนั้นเล็งปืนมาที่ตน พร้อมกับพูดว่าส่ง “money money” ตนจึงเดินเข้าไปจับแขนผู้ตายทุ่มลงกับพื้นและแย่งปืน มีการชกต่อยและเตะผู้ตายจนสลบ หมดสติแน่นิ่งไป ตนเกรงว่าผู้ตายจะฟื้นขึ้นมาทำร้ายตนอีก จึงนำเชือกมามัดมือ มัดเท้าไว้ เสร็จแล้วไปปลุกภรรยา ให้แจ้งผู้ใหญ่บ้านให้แจ้งตำรวจ แต่พอผู้ใหญ่บ้านมาตรวจก็พบว่านายเสถียรเสียชีวิตแล้ว
