จากกรณีพบศพ นายพงศ์เพชร หรือกบ นุ่นสังข์ อายุ 24 ปี นอนเสียชีวิตในโกดังร้านขายส่งลูกชิ้นและเส้นผัดต่างๆ ที่ตลาดเช้าไชยา หมู่ 1 ต.ตลาดไชยา อ.ไชยา จ.สุราษฎร์ธานี มีบาดแผลถูกยิงเข้าที่ลำตัวช่วงราวนม 3 นัด ใกล้กันพบปลอกกระสุนปืนขนาด 9 มม.ตกอยู่ 1 ปลอก เหตุเกิดเมื่อกลางดึกที่ผ่านมา ขณะที่ขาวบ้านระบุได้ยินเสียงปืนช่วงเที่ยงคืน ส่วนผู้ก่อเหตุคือเจ้าของร้านดังกล่าว ล่าสุดเมื่อช่วงบ่ายวันที่ 13 ม.ค.65 พนักงานสอบสวน สภ.ไชยา ได้ขออนุมัติหมายจับ ศาลจังหวัดไชยา ที่5/2565 จับ นายกิตติวัฒน์ หรือมิว แจ้งอักษร อายุ 27 ปี เจ้าของร้าน และควบคุมตัวมาสอบสวน พร้อมด้วยอาวุธปืน 9 มม. ซึ่งให้การโดยอ้างว่า คืนวันเกิดเหตุ เวลาประมาณ 23.00 น. ตนเตรียมตัวที่จะเดินทางไปซื้อของในตัวเมืองสุราษฎร์ธานี เพื่อที่จะเอาเส้นหมี่ ลูกชิ้นมาขายที่ร้าน แต่ลืมว่าได้ล็อคโกดังร้านหรือยัง จึงเข้าไปยังร้านอีกครั้ง ขณะกำลังจะเปิดประตูได้ยินเสียงภายในร้านและเห็นเงา จึงตะโกนเรียกถามไปว่า นั่นใครหลายครั้ง แต่ก็ไม่มีเสียงตอบรับ ด้วยความที่ตนตกใจไม่รู้ว่าใครมาอยู่ในโกดัง คิดว่าเป็นโจร เพราะเคยมีของในโกดังร้านหายบ่อยๆ เลยใช้อาวุธปืน 9 มม.ที่พกติดตัวมายิงใส่ประมาณ 3 นัด ก่อนเข้าไปในโกดังเปิดไฟดู ก็พบว่าเป็นคนที่รู้จักเคยมาช่วยงานขายของตนอยู่บ่อยครั้ง จึงตัดสินใจเข้ามอบตัวดังกล่าว
