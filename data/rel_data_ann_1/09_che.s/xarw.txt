เมื่อเวลา 18.00 น. วันที่ 4 ธ.ค.2564 ร.ต.อ.พรเจตต์ พร้อมมูล รองสารวัตรสอบสวน สภ.ประตูน้ำจุฬาลงกรณ์ ได้รับแจ้งมีคนแทงกันจนเสียชีวิต เหตุเกิดบริเวณร้านค้าเจ๊อ้อม ภายในซอยรังสิต-นครนายก 2 ต.ประชาธิปัตย์ อ.ธัญบุรี จ.ปทุมธานี หลังรับแจ้งได้ไปตรวจสอบที่เกิดพร้อมด้วย พ.ต.ท. สุรสิทธิ์ โชว์สูงเนิน สารวัตรสืบสวน สภ.ประตูน้ำจุฬาลงกรณ์ เจ้าหน้าที่ชุดสืบสวน สภ.ประตูน้ำจุฬาลงกรณ์ แพทย์เวร รพ.ประชาธิปัตย์ และ อาสาสมัครมูลนิธิร่วมกตัญญู ในที่เกิดเหตุ บริเวณโต๊ะหินอ่อนหน้าร้านค้าเจ้าหน้าที่พบศพนายกริช เขมรไทย อายุ 54 ปี ที่อยู่358 ม.4 ต.แก่งโสภา อ.วังทอง จ.พิษณุโลก สภาพศพนอนหงายจมกองเลือด สวมเสือยืดแขนสั้นสีดำ นุ่งกางเกงยีนส์ขายาว จากการตรวจสอบพบบาดแผลถูกแทงด้วยอาวุธมีดที่หน้าอก 1 แผล แขนขวา 1 แผล และ ชายโครงขวา 1 แผล ห่างไปพบมีปลายแหลมเปื้อนเลือดตกอยู่ 1 เล่ม ทราบชื่อผู้ก่อเหตุ คือ นายธนพร หรือ พร อินไชยา อายุ 48 ปี ที่อยู่ 69 ม.9 ต.ถูเขาทอง อ.หนองพอก จ.ร้อยเอ็ด หลังก่อเหตุได้เดินทางเข้ามอบตัวที่ สภ.ประตูน้ำจุฬาลงกรณ์ จากการสอบสวน นางสาวสุมลทา เปรมลอย อายุ 45 ปี ภรรยาผู้เสียชีวิต ให้การว่า คนแทงเป็นลูกน้องสามีของตน โดยทำงานรับเหมาทาสี ซึ่งก่อนหน้านี้ นายพร(มือมีด) ได้ไปบอกเจ้าของบ้านว่าบ้านใกล้เสร็จแล้ว ทางผู้ตายก็ได้บอกไปว่า อย่าไปพูดแบบนั้น ให้เป็นเรื่องของบริษัทเป็นคนดำเนินการเอง และมีการพูดคุยถึงเรื่องเงินหน้ารถของผู้ตายมักจะหายบ่อยๆ จึงอาจจะเป็นสาเหตุให้นายพร ไม่พอใจผู้ตาย โดยมีคนบอกว่าตอนเกิดเหตุนายพร ได้เดินย่องมาทางด้านหลัง แล้วกอดคอใช้มีดจ้วงแทง ก่อนที่ผู้ตายจะวิ่งมาล้มลงตรงหน้าร้านของชำ ด้าน พ.ต.ท. สุรสิทธิ์ โชว์สูงเนิน สารวัตรสืบสวน สภ.ประตูน้ำจุฬาลงกรณ์ ได้มาตรวจสอบที่เกิดเหตุพร้อมบันทึกภาพ และเก็บมีดในที่เกิดเหตุไว้เป็นหลักฐาน ก่อนมอบศพให้ทางมูลนิธิฯ นำส่งผ่าพิสูจน์ ยังโรงพยาบาลธรรมศาสตร์เฉลิมพระเกียรติ เพื่อหาสาเหตุการตายที่แท้จริง และจะได้เรียกพยานที่เห็นเหตุการไปสอบสวนเพิ่มเติม
