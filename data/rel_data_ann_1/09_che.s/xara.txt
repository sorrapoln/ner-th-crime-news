เมื่อเวลา 11.00 น. วันที่ 18 ม.ค. 65 ผู้สื่อข่าวรายงานว่า เมื่อช่วงกลางดึก ร.ต.อ.เอกโกวิทย์ ศรีนิลทา รอง สว.สอบสวน สภ.บางบัวทอง ได้รับแจ้งเหตุยิงกันมีผู้เสียชีวิตที่ รพ.บางบัวทอง เป็นชายหนึ่งราย เหตุเกิดภายในหมู่บ้านบุษกร-รัตติยา จึงรายงานให้ผู้บังคับบัญชาทราบ พร้อมด้วย พ.ต.อ.พฤฒ จำรูญศาสตร์ ผกก.สภ.บางบัวทอง พ.ต.ท.นเรนทร วีระ รอง ผกก.สส. พ.ต.ต.ศุภกร แสงจันทร์ สว.สส. พร้อมประสานแพทย์จากสถาบันนิติวิทยาศาสตร์ อาสาสมัครมูลนิธิร่วมกตัญญู รุดตรวจสอบ ที่เกิดเหตุเป็นบ้านทาวน์เฮาส์ 2 ชั้น ที่หน้าบ้านมีโต๊ะหินอ่อน 1 ตัว ขณะเดียวกันยังพบคราบเลือดกระจัดกระจายอยู่เต็มพื้น ส่วนผู้บาดเจ็บถูกอาวุธปืนปากกา ขนาด .38 ยิงเข้าที่บริเวณขมับด้านขวา กระสุนฝังใน เจ้าหน้าที่กู้ภัยนำส่งโรงพยาบาลบางบัวทอง แต่ทนพิษบาดแผลไม่ไหว เสียชีวิตในเวลาต่อมา ทราบชื่อคือนายวราวุธ คำลือชัย หรือโด้ อายุ 16 ปี จากการสอบสวนนายเอ็ม (นามสมมติ) อายุ 16 ปี ชาว จ.นนทบุรี ศึกษาอยู่ ชั้น ม.3 โรงเรียนนันทนวรวิทย์ คนทำปืนลั่นให้การว่า ตนพร้อมด้วยกลุ่มเพื่อนอายุรุ่นราวคราวเดียวกันกว่า 10 คน นั่งดื่มสุรากันที่หน้าบ้านรุ่นพี่ จากนั้นตนได้นำอาวุธปืนของเพื่อนมาเล่น ทำให้กระสุนปืนลั่นไปถูกศีรษะของนายวราวุธ ตอนนั้นตนตกใจมาก ไม่คิดว่าการกระทำของตนจะทำให้เพื่อนเสียชีวิต และขอยืนยันว่าไม่ได้มีเจตนาทำร้ายเพื่อนแต่อย่างใด
