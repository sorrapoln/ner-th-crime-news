เมื่อวันที่ 11 มกราคม 2564 ร.ต.อ.คำนึง ช่วยเพชร ร้อยเวร อ.เมือง จ.พัทลุง พร้อมด้วยชุดสายตรวจรถยนต์นำกำลังเจ้าหน้าที่ตำรวจกู้ภัยกว่า 20 นายกำลังใช้กระบังและอุปกรณ์ไม้ง่าม เข้าระงับเหตุและจับกุมนายทรงศักดิ์ หรือโด้ ชูเซ้ง อายุ 28 ปี ในห้องน้ำบ้านพักเลขที่ 105 ม.5 ต.ชัยบุรี อ.เมือง จ.พัทลุง หลังเสพยาเสพติดชนิดยาบ้าและน้ำต้มพืชกระท่อมจนเกิดอาการคลุ้มคลั่ง อาละวาดทำลายข้าวของและทำร้ายบิดา จนญาติๆ ทนพฤติกรรมไม่ไหว แจ้งเจ้าหน้าที่เข้าช่วยเหลือ เมื่อเจ้าหน้าที่มาถึง นายทรงศักดิ์วิ่งหลบเข้าไปซ่อนตัวอยู่ในห้องน้ำ พร้อมตะโกนออกมาว่าไม่ได้ทำอะไรผิดอยู่ตลอดเวลา เจ้าหน้าที่จึงรวมกำลังพลบุกเข้าจับกุมได้คาห้องน้ำ นำตัวไปสงบสติอารมณ์และนำไปรักษาตัวต่อที่โรงพยาบาลพัทลุงก่อนจะส่งบำบัดยาเสพติดต่อไป
