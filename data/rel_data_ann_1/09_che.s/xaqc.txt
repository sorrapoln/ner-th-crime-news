นายสยาม เติบโต วัย 39 ปี อาสาสมัครมูลนิธิเพชรเกษมที่ได้รับบาดเจ็บ ชี้ให้ดูร่องรอยบาดแผลที่ถูกกระสุนของฝั่งคู่กรณียิงเข้าบริเวณกระเป๋าคาดเอวแฉลบเข้าท้อง โชคดีกระสุนไม่ฝังใน ทำให้ไม่ถูกอวัยวะสำคัญ พร้อมกับเล่าว่า เหตุเกิดขณะตนเองมาขอต่อใบอนุญาตสมาชิกมูลนิธิที่บริเวณปั๊ม ปตท. จุดเกิดเหตุ พอมาถึงก็ทราบว่ามีเหตุทะเลาะวิวาทกันก่อนหน้านี้ ไม่นานอาสาสมัครมูลนิธิคู่กรณียกพวกมากว่า 20 คน นำรถมาจอดหน้าปั๊ม ตนเองและเพื่อนจึงเดินไปสอบถามว่ามาทำอะไร ถูกคู่กรณีกราดยิงใส่จนทุกคนแตกกระเจิง และตนเองกับพวกอีกหนึ่งคนได้รับบาดเจ็บ ด้านรองกรรมการมูลนิธิเพชรเกษมที่มาให้ปากคำตำรวจ เล่าว่า เหตุที่เกิดขึ้นเป็นเรื่องความขัดแย้งส่วนตัว ไม่เกี่ยวกับองค์กร ที่ผ่านมาทางองค์กรได้เจรจาพูดคุยแบ่งงานความรับผิดชอบกันอย่างชัดเจนแล้ว แต่ยอมรับว่าในมูลนิธิเพชรเกษม มีอาสาสมัครที่แยกตัวออกมาจากมูลนิธิร่วมกตัญญู โดยในการปฎิบัติงานของมูลนิธิเพชรเกษมจะปฏิบัติหน้าที่วันเดียวกับมูลนิธิร่วมกตัญญู โดยมีเงื่อนไขว่าหากใครถึงที่เกิดเหตุก่อนก็ให้รับผิดชอบเคสดังกล่าว พร้อมยืนยันว่ามูลนิธิเพชรเกษมมีใบอนุญาตถูกต้องตามกฎหมายที่สามารถให้ความช่วยเหลือประชาชน.-สำนักข่าวไทย
