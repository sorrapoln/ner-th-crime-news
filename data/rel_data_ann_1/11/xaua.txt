วันนี้ (7 ม.ค. 65) ช่วงกลางดึกที่ผ่านมา ตำรวจ สภ.เหนือคลอง จ.กระบี่ รับแจ้งมีเหตุยิงกันเจ็บหลายรายในบ้านหลังหนึ่งพื้นที่ หมู่ 2 ต.โคกยาง อ.เหนือคลอง จ.กระบี่ หลังรับแจ้งจึงเดินทางไปตรวจสอบที่เกิดเหตุ พร้อมตำรวจชุดสืบสวน สภ.เหนือคลอง จนท.พิสูจน์หลักฐาน ภ.จ.กระบี่ ที่เกิดเหตุ เป็นบ้านปูนชั้นเดียว มีญาติคนเจ็บและชาวบ้านจำนวนมาก มายืนดูเหตุการณ์ สอบถามญาติทราบว่ามีคนถูกยิง 3 ราย ถูกญาติ และกู้ภัยมูลนิธิประชาสันติสุขเหนือคลอง กู้ภัยเทศบาลตำบลเหนือคลอง นำตัวส่ง รพ.เหนือคลอง ก่อนจะถูกส่งต่อไปยัง รพ.กระบี่ ไปก่อนหน้านี้แล้ว ภายในตัวบ้านที่ห้องโถง พบมีเตียงนอนหน้าโทรทัศน์ โดยโทรทัศน์และพัดลมในบ้านยังเปิดอยู่ บริเวณหน้าห้องนอนมีรอยเลือดกองใหญ่ ในห้องนอนพบกองเลือดนองเต็มพื้นห้อง บนเตียงนอนมีกองเลือด 1 กอง หน้าห้องน้ำซึ่งอยู่ติดกับห้องนอน พบกองเลือดอีก 1 กอง ภายในห้องนอนพบปลอกกระสุนปืนขนาด 9 มม. ตกอยู่ 4 ปลอก หัวกระสุน 9 มม. ตกอยู่ 1 หัว จนท.เก็บไว้เป็นหลักฐาน แต่อาวุธปืนพบว่าถูกนำไปตั้งไว้บริเวณศาลาหน้าบ้าน ห่างจากตัวบ้านประมาณ 30 เมตร เป็นอาวุธปืนบาเร็ดตาขนาด 9 มม. ภายในแมกกาซีนมีกระสุนอยู่ 3 นัด ตำรวจจึงเก็บหลักฐานทั้งหมดไว้
