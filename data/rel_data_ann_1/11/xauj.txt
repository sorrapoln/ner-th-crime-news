เมื่อวันที่ 1 ม.ค. พ.ต.ท.ชยันต์ ศรีเกี๋ยง สว.(สอบสวน) สภ.สระโบสถ์ จ.ลพบุรี รับแจ้งมีชายคลุ้มคลั่งใช้อาวุธปืนจี้หัวตัวเองอยู่บนหลังคาบ้านเลขที่ 138/1 บริเวณหมู่ที่ 9 ต.สระโบสถ์ อ.สระโบสถ์ จึงพร้อมด้วยกำลังอาสาสมัครราชพฤกษ์สระโบสถ์ และแพทย์จิตวิทยา รพ.สระโบสถ์ เดินทางไปตรวจสอบ ที่เกิดเหตุบนหลังคา พบนายบัว เถื่อนถ้ำ อายุ 48 ปี สวมเสื้อแขนยาวสีน้ำเงิน นุ่งกางเกงขาสั้น มีผ้าห่มคลุมตัว ได้ใช้อาวุธปืนลูกซองสั้นไทยประดิษฐ์จ่อหัวตัวเอง สภาพคลุ้มคลั่งเดินไปเดินมาบนหลังคาบ้าน ไม่ยอมให้ใครเข้าไกล้ และไม่ยอมพูดคุยกับใคร เจ้าหน้าที่ได้ยืนตะโกนเกลี้ยกล่อมอยู่ด้านล่างเป็นเวลานานกว่าชั่วโมง แต่ผู้ก่อเหตุมีอาการเมาสุรา ไม่ยอมฟังใคร และมีอาการหวาดระแวง กลัวว่าใครจะมาทำร้ายอยู่ตลอดเวลา ซึ่งเจ้าหน้าที่ต่างไม่กล้าขึ้นไปบนหลังคาเนื่องจากนายบัว มีปืนในมือ กลัวหากผลีผลามขึ้นไปอาจถูกยิงได้ ต่อมานายบัว ได้ใช้อาวุธปืนที่ถืออยู่ในมือยิงที่หัวตัวเอง แต่ปืนยิงไม่ออก จากนั้นได้เหนี่ยวไกอีกครั้ง กระสุนพุ่งเข้าศีรษะอย่างจัง จนล้มตึงบนหลังคาบ้านดังกล่าว ท่ามกลางความตกตะลึงของผู้เห็นเหตุการณ์ รวมทั้งเจ้าหน้าที่ที่อยู่ด้านล่าง จากนั้นเจ้าหน้าที่ต่างรีบปีนขึ้นไปบนหลังคาเพื่อให้การช่วยเหลือ แต่ปรากฏว่ากระสุนปืนเจาะเข้าที่ศีรษะจนสมองกระจาย เลือดไหลนองเสียชีวิตอยู่บนหลังคาบ้าน เจ้าหน้าที่จึงได้นำร่างผู้เสียชีวิตลงจากหลังคาอย่างทุลักทุเล เพื่อนำชันสูตรเพิ่มยัง รพ.สระโบสถ์ ก่อนมอบให้ญาตินำไปบำเพ็ญกุศลตามประเพณีต่อไป จากการสอบสวนนางสมนึก เกิดศรี อายุ 64 ปี เจ้าของบ้านหลังดังกล่าวและเป็นป้าของนายบัว ทราบว่า นายบัวซึ่งมีบ้านข้างๆ ตนมีอาการป่วยทางจิตเวช หลังจากหยุดเหล้ามานาน โดยมีการสาบานและให้สัจจะต่อสิ่งศักดิ์สิทธิ์ว่าจะเลิกเหล้า แต่ก่อนเกิดเหตุนายบัว ได้ดื่มสุราฉลองปีใหม่อย่างหนักตั้งแต่วันที่ 31 ธ.ค. 64 กระทั่งเกิดอาการเครียดบ่นว่าตัวเองเสียสัจจะ อาจจะทำให้ตัวเองมีอันเป็นไป จากนั้นได้ปีนหลังคาบ้านและข้ามมาที่บ้านของตน ซึ่งเพื่อนบ้านต่างเห็นท่าไม่ดีรีบแจ้งเจ้าหน้าที่ให้มาเกลี้ยกล่อมหวังให้สงบสติอารมณ์ แต่จู่ๆ ก็คว้าอาวุธปืนมายิงที่ศีรษะตัวเองจนเสียชีวิตบนหลังคาบ้านดังกล่าว.
