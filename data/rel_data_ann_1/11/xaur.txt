กรณีที่เพจเฟซบุ๊ก “อยากดังเดี๋ยวจัดให้ รีเทิร์น part 2” โพสต์คลิปวิดีโอหญิงคนหนึ่งรูปร่างเล็ก สวมชุดกระโปรงทรงแซ็กสีเทา ปฏิบัติการโนสนโนแคร์ เอื้อมมือปลดหลอดไฟประดับ ที่ติดอยู่ด้านหน้าสำนักงานตำรวจแห่งชาติ อย่างหน้าตาเฉยไม่กลัวตำรวจหรือกลัวถูกตำรวจจับ เนื่องจากจุดที่ยืนปลดหลอดไฟอยู่ไม่ห่างจุดประจำการณ์ของตำรวจสันติบาล โดยเหตุเกิดเมื่อวานนี้ (12 ม.ค. 65) เวลา 19 นาฬิกา 20 นาที ซึ่งจะเป็นช่วง ที่มีประชาชน และรถยนต์ ผ่านจุดเกิดเหตุคับคั่ง หลังเกิดเหตุเจ้าหน้าที่กองพิสูจน์หลักฐานได้ลงพื้นที่ตรวจสอบและเก็บพยานนิติวิทยาศาสตร์ เช่น ลายนิ้วมือแฝงบริเวณขั้วหลอดไฟ และจุดที่หญิงสาวหยิบจับในช่วงที่ก่อเหตุ เพื่อเก็บไว้เปรียบเทียบหากมีการควบคุมตัวหญิงสาวที่ก่อเหตุได้ในภายหลัง ขณะที่เช้านี้ตำรวจสันติบาลลงพื้นที่ตรวจดูจุดที่เกิดเหตุและร่องรอยของการขโมยหลอดไฟประดับ ซึ่งไม่เคยเกิดขึ้นมาก่อน
