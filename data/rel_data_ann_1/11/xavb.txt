สวพ.91 รายงานว่า เมื่อเวลา 02.40 น. วันที่ 24 มิ.ย. 2564 ศูนย์วิทยุผ่านฟ้า ตำรวจ 191 แจ้งสกัดจับ รถกระบะ อีซูซุ 4 ประตู สีขาว ซึ่งคนขับก่อเหตุใช้อาวุธปืนยิงคนบาดเจ็บ บริเวณร้านสะดวกซื้อ ซอยลาดพร้าว 25 ก่อนขับรถคันดังกล่าวหลบหนีไม่ทราบเส้นทาง ผู้เห็นเหตุการณ์ เล่าว่า เมื่อเวลา 02.38 น. ตนกำลังยืนอยู่หน้าปากซอยลาดพร้าว 25 ได้ยินเสียงดังคล้ายเสียงปืน ดังออกมาจากภายในร้านสะดวกซื้อหน้าปากซอย จากนั้นก็เห็นชาย 1 คน อายุประมาณ 30 - 40 ปี รูปร่างท้วม สูงประมาณ 180 ซม. สวมเสื้อคลุมสีเทา กางเกงขายาวสีเข้ม ผิวขาว เดินออกมาจากร้าน ในมือมีอาวุธปืน ก่อนจะเดินไปขึ้นรถกระบะ อีซูซุ ดีแม็กซ์ สีขาว ไม่ทราบทะเบียน ขับหลบหนีไป ตนจึงเดินเข้าไปดูในร้าน พบผู้บาดเจ็บ 1 ราย เป็นพนักงานของร้าน ถูกยิงบาดเจ็บอาการสาหัส จึงได้รีบ โทร.แจ้งเจ้าหน้าที่ให้มาช่วยเหลือ มูลนิธิร่วมกตัญญู เผยว่า ผู้บาดเจ็บถูกยิงด้วยอาวุธปืนไม่ทราบชนิด เจ้าหน้าที่พยายามให้การช่วยเหลือผู้บาดเจ็บแล้วแต่ไม่เป็นผล เสียชีวิตในเวลาต่อมา ทราบชื่อคือ นายรัฐวิทย์ สันติคุปตพงศ์ อายุ 32 ปี
