วันนี้ (4 ก.ค.) เมื่อเวลา 12.00 น. เจ้าหน้าที่ สน.บางนา รับแจ้งเหตุยิงกันตายและมีผู้บาดเจ็บ ที่เกิดเหตุเป็นบ้านทาวน์เฮาส์ 2 ชั้น ในแขวงบางนาเหนือ เขตบางนา ที่เกิดเหตุพบศพพลทหารอาสาสมัคร ปิยะมิตร อายุ 34 ปี สภาพศพนอนคว่ำหน้าจมกองเลือด ขวางประตูทางเข้าบ้าน สวมเสื้อยืดแขนสั้นสีดำ กางเกงขาสั้นสีดำ มีบาดแผลถูกยิงเข้าที่ขมับขวาทะลุซ้าย 1 นัด ใกล้กันพบอาวุธปืนลูกโม่ ขนาด .38 ยี่ห้อสมิธแอนด์เวสสัน ภายในรังเพลิงพบปลอกกระสุน 2 ปลอก กระสุน 4 นัด นอกจากนี้ ยังพบผู้บาดเจ็บ คือ ด.ญ.เอ (นามสมมุติ) อายุ 13 ขวบ นักเรียนชั้นมัธยมศึกษาปีที่ 2 อยู่บ้านเยื้องฝั่งตรงข้ามบ้านที่เกิดเหตุ ถูกยิงด้วยอาวุธปืนขนาดเดียวกันเข้าขมับซ้ายทะลุท้ายทอย อาการสาหัส ถูกนำส่ง รพ.ไทยนครินทร์
