เมื่อวันที่ 21 ธ.ค. พ.ต.ท.บารมี วงษ์อินตา สว.(สอบสวน) สน.พญาไท รับแจ้งเหตุผู้เสียชีวิตตกจากที่สูง ที่อาคารแห่งหนึ่งบนถนนพหลโยธิน แขวงและเขตพญาไท กรุงเทพฯ จึงรุดไปตรวจสอบพร้อมเจ้าหน้าที่กองพิสูจน์หลักฐาน (พฐ.)​ แพทย์เวรนิติเวช รพ.รามาธิบดี และเจ้าหน้าที่มูลนิธิร่วมกตัญญู ที่เกิดเหตุเป็นอาคารแบ่งให้เช่าสูง 4 ชั้น ชั้นล่างเป็นที่ทำการธนาคาร ชั้น 2 เป็นที่ตั้งบริษัทรับเหมา ส่วนชั้น 3 ชั้น 4 เป็นพื้นที่โล่งไม่มีผู้เช่า บริเวณพื้นหน้าอาคาร พบศพนายโรจ (สงวนนามสกุล) อายุ 59 ปี เจ้าของบริษัทรับเหมาดังกล่าว สภาพศพนอนตะแคงจมกองเลือด ลำคอมีบาดแผลถูกของมีคมปาด ศีรษะแตก แขนขาหักผิดรูป ตรวจสอบบริษัทชั้น 2 ห้องครัวพบมีดทำครัวยาว 10 นิ้ว เปื้อนเลือดตกอยู่ และพบหยดเลือดเป็นทางจากห้องครัวไปถึงหน้าต่างชั้น 4 จึงเก็บและบันทึกไว้เป็นหลักฐาน สอบสวนเบื้องต้นทราบว่า ผู้ตายประกอบกิจการประเภทรับเหมาวางระบบสาธารณูปโภค ก่อนหน้านี้มีปัญหาเรื่องการเงิน เนื่องจากงานรับเหมาติดตั้งสายไฟฟ้าและงานรับเหมาอื่นๆ อีกหลายงานมีปัญหา ไม่ได้ค่ารับเหมาเพราะกระทบโควิดกันเกือบหมด ทำให้บริษัทไม่มีเงินจ่ายค่าจ้างพนักงานหลายสิบคน จนต้องติดค้างมาหลายเดือนเป็นเงินหลายล้านบาท อาจทำให้ผู้ตายเกิดอาการเครียด ก่อนเกิดเหตุได้ส่งข้อความลาตายผ่านแอพพลิเคชั่นไลน์ไปให้ลูกสาว ก่อนก่อเหตุสลด ส่วนสาเหตุที่แท้จริงอยู่ระหว่างสอบสวนและตรวจสอบหลักฐานอย่างละเอียดอีกครั้ง ก่อนดำเนินการตามขั้นตอนกฎหมายต่อไป
