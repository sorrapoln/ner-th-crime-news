เรียกว่าเป็นคดี "แค้นฝังหุ่น" กรณีที่ นายลิขิต เลิศปรีชา อายุ 49 ปี ซึ่งทำงานในตำแหน่งหัวหน้า​ รปภ. ของบริษัทแห่งหนึ่งในตำบลลำผักกูด อำเภอธัญบุรี จังหวัดปทุมธานี โดยพบถูกกระหน่ำแทงด้วยอาวุธมีดเข้าที่หน้าอก ท้อง และชายโครง นับ 10 แผล นอนเสียชีวิตอยู่ข้างห้องน้ำภายในบริษัทเมื่อวันที่ 13 มกราคมที่ผ่านมา ซึ่งจากการสอบสวนทราบตัวผู้ก่อเหตุคือ นายวิรุตต์ ศรีสุข อายุ 23 ปี อดีตลูกน้องของผู้เสียชีวิต หลังจากก่อเหตุขี่รถจักรยานยนต์หลบหนีไปได้ ความคืบหน้าของคดี เมื่อวานนี้ (16 ม.ค.) นายวิรุตต์ ซึ่งเป็นผู้ต้องหาตามหมายจับของศาลจังหวัดธัญบุรี ในฐานความผิดฆ่าผู้อื่น เดินทางเข้ามอบตัวกับผู้กำกับการ สภ.ธัญบุรี โดยยอมรับสารภาพว่าลงมือก่อเหตุเพราะไม่พอใจที่ถูกผู้เสียชีวิตด่าจาบจ้วงถึงบุพการี โดยในวันเกิดเหตุตนเองเข้ามาที่บริษัท และไปเจอผู้เสียชีวิตอยู่ในห้องน้ำ จึงถามว่า "ถ้าต่อยผม วันนี้ผมพร้อมแล้ว" ซึ่งผู้ต้องหาอ้างว่าผู้เสียชีวิตเป็นฝ่ายเปิดฉากสาวหมัดชกต่อยและชักมีดออกมาข่มขู่ก่อน จึงบุกเข้าไปยื้อแย่งมีดจากมือผู้เสียชีวิตมาได้แล้วใช้หระหน่ำแทงร่างหลายครั้ง จนแน่นิ่งล้มลง และด้วยความโมโหจึงยกเท้าเตะซ้ำที่ใบหน้าของผู้เสียชีวิตอีก 1 ครั้ง เพื่อระบายอารมณ์ความแค้นที่ฝังอยู่ในใจ และก่อนจะขี่รถจักรยานยนต์หลบหนีได้ไปบอกพนักงาน รปภ.ของบริษัทดังกล่าว ให้ช่วยแจ้งรถพยาบาลมารับตัวนายลิขิตด้วย
