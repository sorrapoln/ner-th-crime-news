ภาพจากกล้องหน้ารถของคุณครูวิทยาลัยชื่อดังในจังหวัดกาญจนบุรี บันทึกภาพเหตุการณ์ ขณะที่คุณครูพร้อมด้วยเพื่อนในรถรวม 3 คน กำลังขับรถเพื่อไปทำธุระบนถนนสายเลี่ยงเมืองกาญจนบุรี ใกล้เคียงปากทางเข้าวัดหัวนา ตำบลปากแพรก อำเภอเมือง จังหวัดกาญจนบุรี โดยขณะที่รถของคุณครูกำลังขับมาทางตรงในเลนขวาสุด จู่ๆได้มีรถจักรยานยนต์ของเด็กนักเรียนขี่ออกมาจากซอยข้างทางมากลางถนนอย่างกะทันหัน ทำให้คนในรถร้องเตือนครูผู้หญิงที่เป็นคนขับด้วยความตกใจ คุณครูที่เป็นคนขับรถ จึงตัดสินใจหักหลบรถจักรยานยนต์ ทำให้รถของคุณครูเสียหลักข้ามเลนไปยังฝั่งตรงข้าม ก่อนจะไถลไปชนกับเสาไฟฟ้าและพลิกคว่ำตกลงไปในร่องกลางถนน ท่ามกลางเสียงหวีดร้องของคนในรถ จากเหตุการณ์ในครั้งนี้ ส่งผลให้คุณครูและเพื่อนๆที่อยู่ในรถยนต์คันดังกล่าวได้รับบาดเจ็บ รวม 3 ราย ส่วนเด็กนักเรียนที่เป็นผู้ขับขี่รถจักรยานยนต์คันที่เลี้ยวออกมาจากซอยอย่างกะทันหัน ไม่ได้รับบาดเจ็บใดๆ
