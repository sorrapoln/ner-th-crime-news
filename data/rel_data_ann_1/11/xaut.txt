จากกรณีคนร้ายก่อเหตุใช้แบงก์ร้อยพับครึ่งซื้อขนมปังที่ร้านอาหารตุ้ยตามสั่ง ขนมปังปิ้ง มุมตึก C3 และร้านผลไม้มุมตึก C8 ภายในคอนโดเมืองทองธานี อ.ปากเกร็ด จ.นนทบุรี 2 ร้านติด เมื่อวันที่ 7 ม.ค.65 ที่ผ่านมา ผู้สื่อข่าวได้รับการร้องเรียนจากนางสาวสุชาดา จาดยางโทน อายุ 44 ปี เจ้าของร้านเบ็ดเตล็ด C8 คอนโดเมืองทองธานี เมื่อเย็นวันที่ 15 มกราคม ว่าถูกคนร้ายก่อเหตุใช้แบงก์ร้อยขาดครึ่งเข้ามาซื้อของแต่ไหวตัวทันนำแบงก์คืนคนร้ายก่อนรีบเดินหนีไป จากการสอบถามนางสาวสุชาดาเปิดเผยว่า คนร้ายเดินมาจากร้านผลไม้ตึก C8 มายังร้านตนแล้วถามราคามีดโกนหนวดและแมสก์ ตนเลยบอกราคาไปจากนั้นคนร้ายก็ต่อแถวรอจ่ายเงินแล้วหยิบแบงก์ร้อยขึ้นมาจ่ายเงินตนก็รับแล้วทอนเงินไป 60 บาท จากนั้นตนจับแบงก์ร้อยที่คนร้ายให้มาเพื่อจะเก็บเงินใส่ตะกร้าปรากฏว่าแบงก์ร้อยมีแค่ครึ่งเดียวจึงขอเปลี่ยนแบงก์จากคนร้าย ทางคนร้ายก็อ้างว่าได้แบงก์ร้อยใบนี้มาจากร้านค้าอื่นแล้วก็คืนเงินทอนให้ตนจำนวน 60 บาท จากนั้นก็อ้างว่าจะไปเอามือถือมาสแกนจ่าย ค่ามีดโกนหนวดแล้วก็เดินหายไป มาทราบทีหลังว่าคนร้ายรายนี้ก่อเหตุมาแล้ว 2 ร้าน จึงไล่ดูกล้องวงจรปิดร้านตนและร้านผู้เสียหายจึงทราบว่าวันที่ 7 ม.ค.65 เวลาประมาณ 14.30 คนร้ายก่อเหตุที่ร้านผลไม้ C8 เวลา 12.40 น. มาก่อเหตุที่ร้านตน และเวลา 12.46 น. ก่อเหตุต่อที่ร้านตุ้ยตามสั่ง ขนมปังปิ้ง มุมตึก C3 ซึ่งการกระทำในครั้งนี้ มันเป็นภัยต่อพ่อค้าแม่ค้าที่เขาหาเช้ากินค่ำ ซึ่งเงินมันอาจจะไม่เยอะมากแต่ด้วยเศรษฐกิจแบบนี้มันก็ถือว่าเยอะ ขายของธรรมดาก็ลำบากอยู่แล้ว แต่โชคดีที่ไหวตัวทันเพราะตนเช็กเงินก่อนพอเห็นว่ามีครึ่งเดียวเลยรีบขอเปลี่ยน ซึ่งตนได้ให้เงินทอนกับคนร้ายไปก่อนแล้ว เพราะเขาดูปกติมากไม่ได้มีพิรุธหรือลุกลี้ลุกลนจึงอยากให้พ่อค้าแม่ค้าระมัดระวังเพราะตอนนี้ยังตามจับตัวคนร้ายไม่ได้
