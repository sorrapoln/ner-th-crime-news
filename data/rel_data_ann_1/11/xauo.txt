เมื่อวันที่ 1 ม.ค. ผู้สื่อข่าวรายงานว่า กลางดึกที่ผ่านมา ร.ต.อ.เทวินทร์ ศรีพั่ว รองสวป.(สอบสวน) สน.ลาดพร้าว รับแจ้งเหตุมีผู้เสียชีวิตภายในห้องพักอพาร์ตเมนต์แห่งหนึ่งในซอยลาดพร้าว 117 ถนนลาดพร้าว แขวงคลองจั่น เขตบางกะปิ กทม. จึงแจ้งผู้บังคับบัญชา​ ก่อนเดินทางไปที่เกิดเหตุพร้อม พ.ต.ท.พัฒนพงษ์ ปัดสำราญ รองผกก.ป.สน.ลาดพร้าว แพทย์นิติเวช รพ.ตำรวจ กองพิสูจน์หลักฐาน อาสามูลนิธิป่อเต็กตึ๊ง ที่เกิดเหตุพบศพ น.ส.ตุ๊ก อายุ 25 ปี สัญชาติลาว พีอาร์สาวร้านอาหารย่านลาดพร้าวเสียชีวิตนอนอยู่บนเตียงนอน สวมชุดนอนสายเดี่ยว กางเกงขาสั้น สีชมพูอมม่วง โดยมีผ้าห่มคลุมตัวไว้ พบบาดแผลถูกยิงเข้าที่หน้าอก 1 นัด จากการสอบสวนคนดูแลอาคาร ให้การว่า เดิมทีผู้ตายจะมาขอเช่าอาศัยที่อพาร์ตเมนต์แต่เนื่องจากเป็นบุคคลต่างด้าว จึงไม่สามารถทำสัญญาเช่าได้ แฟนของผู้ตายซึ่งเป็นทอม และเป็นคนไทย จึงเป็นคนทำสัญญาเช่าแทน โดยเข้ามาเช่าอยู่ตั้งแต่เมื่อวันที่ 24 มิ.ย.ที่ผ่านมา โดยขณะเกิดเหตุไม่มีใครได้ยินเสียงปืนแต่อย่างใด กระทั่งทราบจากเจ้าหน้าที่ตำรวจว่าคนร้ายติดต่อเข้ามอบตัวแจ้งว่าก่อเหตุยิงแฟนสาวเสียชีวิตดังกล่าว ทั้งนี้มีรายงานว่า หลังเกิดเหตุน.ส.พร อายุ 30 ปี แฟนของผู้ตาย ได้ติดต่อเข้ามอบตัวกับเจ้าหน้าที่ตำรวจ จากการสอบสวนผู้ก่อเหตุให้การรับสารภาพว่า เป็นคนยิงแฟนสาวด้วยอาวุธปืนออโตเมติก ขนาด 9 มม. จำนวน 1 นัด ที่บริเวณหน้าอก เนื่องจากเกิดความหึงหวงเพราะฝ่ายหญิงมีผู้ชายมาติดพันและทำท่าตีตัวออกห่าง ที่ผ่านมาทะเลาะกันเกือบทุกวัน กระทั่งก่อเหตุยิงเสียชีวิตดังกล่าว เบื้องต้นเจ้าหน้าที่คุมตัวน.ส.พร ไปสอบสวน พร้อมตรวจคราบเขม่าดินปืนเพื่อรวบรวมพยานหลักฐาน ก่อนแจ้งข้อหา ฆ่าผู้อื่นโดยเจตนา มีอาวุธปืนไว้ในครอบครองโดยไม่ได้รับอนุญาต
