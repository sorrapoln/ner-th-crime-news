เจ้าหน้าที่ตำรวจ สภ.สำโรงเหนือ จ.สมุทรปราการ ได้รับแจ้งเหตุมีสองชายหญิงถูกทำร้ายร่างกายกลางถนนได้รับบาดเจ็บ และผู้บาดเจ็บเป็นหญิงถูกลากตัวขึ้นรถขับหลบหนี เหตุเกิดที่บริเวณถนนรถรางสายเก่า ใกล้สี่แยก ถนนปู่เจ้าสมิงพราย ต.สำโรงเหนือ อ.เมือง จ.สมุทรปราการ หลังรับแจ้งจึงเดินทางเข้าตรวจสอบ ที่เกิดเหตุพบร่างผู้บาดเจ็บที่เป็นชายชื่อ นายสถาพร อายุ 25 ปี นั่งอยู่ริมถนนในลักษณะมึนงง สภาพหน้าตาบวมปูดตามใบหน้า และลำตัวมีบาดแผล มีร่องรอยการถูกทำร้ายหลายแห่ง นายสถาพร ได้ให้การว่า ก่อนเกิดเหตุตนนั่งรถเก๋งสีดำ มากับแฟนสาว ในขณะที่จอดติดไฟแดงอยู่ในที่เกิดเหตุซึ่งตนก็ไม่ได้มองทางจู่ๆ ผู้ก่อเหตุได้ขับรถเก๋งสีขาว ขึ้นมาประกบ ซึ่งจังหวะนั้นตนนั่งดูโทรศัพท์ และไม่ได้มองด้านข้าง รู้ตัวอีกทีก็กระจกประตูข้างซ้ายที่ตนนั่งอยู่ได้ถูกถีบจนแตกก่อนที่จะถูกผู้ก่อเหตุ เข้ามาทำร้ายตนในรถด้วยการชกต่อยที่ใบหน้า และใช้เท้าถีบ และเปิดประตูลากตนลงมาจากรถ และรุมกระทืบตน ซึ่งตนนั้นตนก็ไม่ทราบว่าผู้ก่อเหตุมาด้วยกันกี่คน แต่คาดว่ามีไม่ต่ำกว่า 3–4 คน แต่จำได้ว่าหนึ่งในนั้นมีแฟนเก่าของแฟนสาวตนรวมอยู่ด้วย ก่อนที่แฟนสาวของตนจะถูกแฟนเก่าลากลงมาจากรถ แล้วขึ้นรถแฟนเก่า ก่อนที่จะขับออกไปเลี้ยวขวาออกไปทางท่าน้ำพระประแดง ส่วนพวกที่เหลือได้ขับรถของแฟนสาวตนออกไปเลี้ยวซ้ายมุ่งหน้าไปทางบางนา
