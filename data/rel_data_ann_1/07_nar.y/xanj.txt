เมื่อเวลา 11.30 น. วันที่ 16 ธ.ค.64 พ.ต.ท.สมพร ดีดวง สว.สอบสวน สภ.ปลายพระยา จ.กระบี่ รับแจ้งมีคนพบศพชายถูกฆ่าตายอยู่ในสวนปาล์ม หมู่ 3 บ้านบางยิงวัว ต.เขาต่อ หลังรับแจ้งจึงรายงานผู้บังคับบัญชาทราบตามลำดับ แล้วพร้อมด้วย พล.ต.ต.ชัยวัฒน์ อุ้ยคำ ผบก.ภ.จ.กระบี่ พ.ต.อ.พิษณุ อัชนะพรกุล รอง ผบก. พ.ต.อ.จงรักษ์ พิมพ์ทอง ผกก.สภ.ปลายพระยา ตำรวจชุดสืบสวน สภ.ปลายพระยา ชุดสืบสวนตำรวจภูธร จ.กระบี่ จนท.พิสูจน์หลักฐาน ภ.จ.กระบี่ เดินทางไปตรวจสอบที่เกิดเหตุ ภายในสวนปาล์มที่เกิดเหตุ พบศพผู้เสียชีวิต ทราบชื่อคือ นายวิเชษฐ์ หรือเอ็กซ์ แคล้วไพร อายุ 33 ปี อยู่บ้านเลขที่ 189 หมู่ 3 ต.เขาต่อ สภาพศพบริเวณศีรษะมีบาดแผลถูกฟันด้วยของมีคมเป็นแผลฉกรรจ์ ที่แขนทั้ง 2 ข้าง มีรอบถูกฟันหลายแผล คาดว่าเสียชีวิตมาแล้วไม่ต่ำกว่า 10 ชม. จุดพบศพไม่พบร่องรอยการต่อสู้ ทำให้เชื่อว่าศพน่าจะถูกฆ่ามาจากที่อื่น แล้วนำมาทิ้งไว้บริเวณดังกล่าว จนท.จึงนำศพส่งไปตรวจพิสูจน์อย่างละเอียดอีกครั้งที่ รพ.ปลายพระยา จากการสอบถามพยาน ทราบว่า คืนก่อนเกิดเหตุ มีคนเห็นคนร้ายที่ก่อเหตุ ขับรถกระบะ เข้ามายังจุดดังกล่าว เพื่อนำศพมาทิ้งไว้ ตำรวจชุดสืบสวนจึงตามแกะรอย จนทราบว่าคนร้ายที่ก่อเหตุคือนายทิรพล หรือเหมี่ยว คงณรงค์ อายุ 36 ปี อยู่บ้านเลขที่ 209 หมู่ 3 ห่างจากจุดพบศพไปประมาณ 1 กม. ชุดสืบสวนจึงตามไปที่บ้านนายทิรพล อยู่ในสวนปาล์ม พบเจ้าตัวกำลังนั่งอยู่หน้าบ้าน ก่อนจะเข้าไปคุมตัวสอบปากคำจนยอมเปิดปากรับสารภาพว่าเป็นคนก่อเหตุจริง พร้อมกับพาตำรวจชี้อาวุธมีด เป็นมีดตัดอ้อย มีด้ามยาวประมาณ 50 ซม. พบถูกล้างคราบเลือดออกแล้ว นอกจากนี้ยังพบรถกระบะยี่ห้อฟอร์ด ตอนครึ่ง สีเขียว ทะเบียน บต 3325 ตรัง ที่กระบะหลังพบรอยถูกล้างทำความสะอาดแล้ว แต่ยังมีคราบเลือดติดอยู่ตรงฝาท้าย นอกจากนี้ยังพบรองเท้าผ้าใบเพิ่งซักทำความสะอาดตากอยู่ในกระบะรถ 1 คู่ ที่อ่างซักผ้าข้างบ้าน มีเสื้อผ้าที่ใช้สวมวันเกิดเหตุแช่น้ำอยู่ จนท.จึงเก็บหลักฐานทั้งหมดไว้ตรวจ นอกจากนี้ยังพบห่อยาบ้า ภายในมียาบ้าจำนวนหนึ่ง ถูกทิ้งไว้ข้างบ้าง จึงตรวจยึดไว้
