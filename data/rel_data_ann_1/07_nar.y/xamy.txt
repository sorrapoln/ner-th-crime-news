เมื่อวันที่ 12 มกราคม ที่ กองบังคับการปราบปราม (บก.ป.) พล.ต.ท.จิรภพ ภูริเดช ผบช.ก. สั่งการให้ พล.ต.ต.มนตรี เทศขัน ผบก.ป., พ.ต.อ.เผด็จ งามละม่อม ผกก.1 บก.ป., ว่าที่ พ.ต.ต.สุรศักดิ์ หญีตบึ้ง สว.กก.2 ป. ปฏิบัติราชการ กก.1 บก.ป., พร้อมด้วยข้าราชการตำรวจ กก.1 บก.ป. ร่วมกันจับกุม นายวงศกร (สงวนนามสกุล) อายุ 38 ปี ผู้ต้องหาตามศาลจังหวัดธัญบุรีที่ 1661/2548 ลงวันที่ 27 สิงหาคม 2548 ซึ่งต้องหาว่ากระทำความผิดฐานข่มขืนกระทำชำเราหญิงซึ่งมิใช่ภริยาของตนโดยขู่เข็ญด้วยประการใดๆ โดยใช้กำลังประทุษร้าย สามารถจับกุมได้บริเวณหน้าร้านสะดวกซื้อแห่งหนึ่ง แขวงแสนแสบ เขตมีนบุรี กรุงเทพมหานคร สืบเนื่องจากเมื่อวันที่ 14 พฤษภาคม 2548 นายวงศกร ขณะนั้นเป็นหัวหน้า รปภ. ที่หอพักแห่งหนึ่งใน ต.คลองหนึ่ง อ.คลองหลวง จ.ปทุมธานี และรู้จักคุ้นเคยกับ น.ส.เอ (นามสมมุติ) ผู้เสียหาย นายวงศกรได้ล่อลวงผู้เสียหายให้ขึ้นมาหาที่ห้องตัวอย่าง ซึ่งอยู่ชั้น 2 ของหอพัก โดยทำทีว่าจะแนะนำห้องพักแก่ผู้เสียหาย เมื่อผู้เสียหายได้ขึ้นไปหาผู้ต้องหาที่ห้องดังกล่าว ผู้ต้องหาได้ล็อกประตูห้อง ใช้กำลังบังคับข่มขืนผู้เสียหายแล้วหลบหนีไป
