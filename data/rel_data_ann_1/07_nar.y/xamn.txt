จากกรณีที่เป็นข่าวเมื่อวันที่ 7 มกราคม 2565 ที่ผ่านมา ถึงเหตุมือปืนลึกลับ ขับรถจักรยานยนต์ พร้อมอาวุธปืนขนาด 9 มม. ยิงใส่ทีมหาเสียง พ.ต.อ. ทศพล โชติคุตร์ ผู้สมัคร สส. ชุมพร เขต 1 จากพรรคกล้า ขณะวิ่งรถหาเสียงบนถนนสายชุมพร -ระนองบริเวณหน้าโรงพยาบาลค่ายเขตอุดมศักดิ์ มทบ.44 ต.วังใหม่ อ.เมือง จ.ชุมพร กลางวันแสกๆ จากการตรวจสอบที่เกิดเหตุ พบรถกระบะตอนครึ่ง ยี่ห้ออีซูซุ สีบรอนซ์เงิน ทะเบียน บค 1059 ชุมพร ติดป้ายหาเสียงของ พ.ต.อ.ทศพล โชติคุตร์ หรือ ผู้กำกับหนุ่ย ผู้สมัครรับเลือกตั้งซ่อม ส.ส.ชุมพร เขต 1 พรรคกล้า หมายเลข 5 ข้างรถทั้งสองด้าน จอดอยู่ในที่เกิดเหตุ โดยมี พ.ต.อ.ทศพล พร้อมด้วย นายลิขิต ศรีชาติ ผู้อำนวยการเลือกตั้ง ส.ส.ชุมพร เขต 1 พรรคกล้า บรรดาผู้สนับสนุน และประชาชนมุงดูเหตุการณ์ เบื้องต้นตรวจสอบพบปลอกกระสุนปืนยังไม่ทราบชนิดและขนาด จำนวน 3 ปลอก ตกอยู่บนพื้นที่ข้างรถแต่ไม่มีผู้ได้รับบาดเจ็บ เจ้าหน้าที่จึงตรวจสอบที่เกิดเหตุ และให้เจ้าหน้าที่พิสูจน์หลักฐาน ภ.จว.ชุมพร เก็บรวบรวมปลอกกระสุนปืนและพยานหลักฐานเพื่อนำกลับไปตรวจสอบ ล่าสุดเมื่อเวลาประมาณ 11.30 น. ของวันนี้ (9 มกราคม 2565) ตำรวจชุดสืบสวนจังหวัดชุมพร นำกำลังเข้าจับกุม นาย ทัศนะ กอนหานต์ อายุ 42 ปี บริเวณบ้านในวง หมู่ที่ 5 ตำบลบ้านนา อำเภอเมือง จังหวัดชุมพร พร้อมด้วยหลักฐานชิ้นสำคัญ เป็นคลิปวีดีโอจากกล้องวงจรปิด ทั้งนี้ตำรวจกำลังสืบสวนถึงมูลเหตุ แรงจูงใจเพื่อเชื่อมโยงถึงการกระทำอันอุอาจต่อไป ว่าผู้ใดอยู่เบื้องหลังหรือไม่ ขณะที่ นายกมลรัตน์ พรหมสุวรรณ ผู้ขับรถแห่หาเสียง คันดังกล่าวเมื่อวันที่ 7 มกราคม ที่ผ่านมา แจ้งกับผู้สื่อข่าวว่า โดนส่วนตัว ไม่มีเคยรู้จักกับนายทัศนะ กอนหานต์ ผู้ต้องหา และไม่มีเรื่องผิดใจกับใครทั้งสิ้น และขอวิงวอนให้เจ้าหน้าที่ตำรวจ สืบหาความจริงของกลุ่มที่อิทธิพลที่อยู่เบื้องหลังเหตุการณ์ดังกล่าวต่อไป
