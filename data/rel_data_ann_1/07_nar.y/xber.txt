กรณีเมื่อคืนวันที่ 21 ธ.ค.ที่ผ่านมา ตำรวจคลองตันรับแจ้งเหตุ นายฮิโรทากะ ยูชิดะ ชาวญี่ปุ่นถูกชายคนร้าย 2 คน ร่วมกันชิงทรัพย์ภายในซอยเอกมัย 10 โดยใช้มีดฟันและแทงจนได้รับบาดเจ็บแล้วขี่จักรยานยนต์ฮอนด้า ดรีม สีฟ้า-ครีม หลบหนีไปพร้อมกระเป๋าใส่เงินสด 2 หมื่นบาทและบัตรกดเงินสดหลายใบ วันที่ 30 ธ.ค.2562 พล.ต.ท.ภัคพงศ์ พงษ์เภตรา ผบช.น.พร้อม พล.ต.ต.สามารถ ศรีสิริวิบูลย์ชัย ผบก.น.5 ร่วมกับ พ.ต.อ.ฤทธี ปานดำ ผกก.สน.คลองตัน สอบปากคำนายสมรัก อายุ 23 ปี และเยาวชนอายุ 18 ปี ผู้ต้องหาที่ร่วมกันชิงทรัพย์ชายชาวญี่ปุ่น พร้อมของกลางรถจักรยานยนต์ ทะเบียน 7 กบ 244 กทม.และเสื้อผ้าที่สวมใส่ในวันก่อเหตุ ภายหลังติดตามจับกุมได้ภายในซอยสุขุมวิท101/1 แขวงบางจาก เขตพระโขนง กรุงเทพฯ ก่อนคุมตัวสองคนร้ายไปชี้จุดเกิดเหตุ
