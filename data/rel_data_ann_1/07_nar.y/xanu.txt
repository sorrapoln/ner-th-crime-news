จากกรณี มีชายหนุ่ม ขี่ จยย.ใส่หมวกกันน็อกชักปืนเล็งเข้าไปในโรงเรียน ในพื้นที่ซอยสุขาประชาสรรค์ 2 ต.บางพูด อ.ปากเกร็ด จ.นนทบุรี แล้วยังตะโกนด่าทอใส่กล้องวงจรปิดด้านหน้าโรงเรียน ทำเอาชาวบ้านและนักเรียนต่างหวดผวาไปตาม ๆ กัน ภายหลังมีคนแจ้งตำรวจให้ติดตามหาตัวมาสอบสวน ดำเนินการทางกฎหมาย เพื่อความปลอดภัยของทุกฝ่าย เกี่ยวกับเรื่องนี้ เมื่อวันที่ 25 ธ.ค. พ.ต.อ.พงศ์จักร ปรีชาการุณพงศ์ ผกก.สภ.ปากเกร็ด สั่งการให้เจ้าหน้าที่ตำรวจสายในสังกัด เดินทางไปยังบ้านเลขที่ 37/7 หมู่ที่ 3 ซอยวัดหงษ์ทอง ต.บางพูด อ.ปากเกร็ด จ.นนทบุรี หลังสืบทราบว่าชายหนุ่มในคลิปที่ก่อเหตุพักอาศัยอยู่ภายในบ้านหลังดังกล่าว ในเบื้องต้นพบว่าเป็นบ้านไม้ชั้นเดียว ด้านในพบ นายธวัชชัย ทองอบอุ่น หรือ กบ อายุ 42 ปี ใส่กางเกงยีนขายาวไม่สวมเสื้อ มีรอยสักเต็มตัวเดินออกมานอกบ้านก่อนจะพูดจาด่าทอ จากนั้นก็เดินกลับไปในบ้าน ทางเจ้าหน้าที่จึงตามเข้าไปล็อกตัวไว้ได้โดยไม่มีการขัดขืนแต่อย่างใด ตรวจค้นในห้องพักพบอาวุธปืนเด็กเล่นพลาสติก 1 กระบอก จากการสอบสวนให้การรับสารภาพอ้างว่า ตนติดสาระเหยอย่างรุนแรง สาเหตุที่ทำไปเพราะอารมณ์ชั่ววูบ จึงถูกคุมตัวไปดำเนินคดีตามกฎหมาย ด้าน นางลำไย ทองอบอุ่น อายุ 64 ปี มารดาของ นายธวัชชัย กล่าวว่า ลูกชายไปเมาทินเนอร์อย่างหนัก พังประตูหน้าต่างข้างฝาบ้านที่เป็นไม้จนแตกเป็นรูโหว่ ทั้งที่ปกติจะเป็นคนเรียบร้อย ไม่พูดไม่จา จากนี้อยากฝากตำรวจให้ช่วยนำตัวลูกไปบำบัดรักษา เพราะไม่อยากให้เขาไปทำความเดือดร้อนให้ชาวบ้านอีก
