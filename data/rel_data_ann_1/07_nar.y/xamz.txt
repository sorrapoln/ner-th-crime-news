เมื่อเวลา 15.00 น. วันที่ 17 มกราคม พล.ต.ท.สมประสงค์ เย็นท้วม ผู้บัญชาการตำรวจภูธรภาค 3 (ผบช.ภ.3) พล.ต.ต.ภาณุ บุรณศิริ รอง ผบช.ภ.3 พล.ต.ต.พรชัย นลวชัย ผบก.ภ.จว.นครราชสีมา แถลง พ.ต.อ.ถิรเดช จันทร์ลาด ผกก.สืบสวน ภ.จว.นครราชสีมา พ.ต.อ.นาวิน ธีระวิทย์ ผกก.สภ.โพธิ์กลาง พร้อมเจ้าหน้าที่ชุดสืบสวนจับกุมนายธงชัย หรือโก้ พันชนะ อายุ 32 ปี ผู้ต้องหาตามหมายจับศาลจังหวัดนครราชสีมา ฐานความผิด “ลักทรัพย์ในเวลากลางคืน โดยทำอันตรายสิ่งกีดกั้นสำหรับคุ้มครองบุคคลหรือทรัพย์ หรือโดยผ่านสิ่งเช่นว่านั้นโดยประการใดๆ, บุกรุกเข้าไปในอสังหาริมทรัพย์ของผู้อื่นด้วยประการใดๆ และทำอนาจารฯ” พล.ต.ท.สมประสงค์กล่าวว่า สืบเนื่องจากเมื่อวันที่ 30 พ.ย. เวลาประมาณ 23.14 น. ต่อเนื่องจนถึงวันที่ 1 ธ.ค.64 และเมื่อวันที่ 13 ธ.ค.64 เวลาประมาณ 01.44-02.21 น. มีคนร้ายไม่ทราบว่าเป็นผู้ใดประกอบเหตุที่คล้ายกันบุกรุกเข้าไปในหอพักหญิงโรงเรียนมัธยมแห่งหนึ่งในเขต อ.เมือง จ.นครราชสีมา แล้วกระทำการอนาจารเด็กนักเรียนหญิงที่กำลังนอนหลับในหอพักโดยใช้กรรไกรตัดที่ขากางเกงของนักเรียนหญิงและใช้มือลูบคลำจากนั้นขโมยทรัพย์สินเป็นเงินสดของเด็กนักเรียนไปอีกจำนวนหนึ่ง ซึ่งจากเหตุการณ์ดังกล่าวสร้างความหวาดกลัวให้กับนักเรียน ผู้ปกครอง ตลอดจนคณะครูอาจารย์ผู้บริหารของโรงเรียนเป็นอย่างมาก
