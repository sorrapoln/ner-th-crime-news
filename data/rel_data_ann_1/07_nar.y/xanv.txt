ตำรวจ สภ.สุวรรณภูมิ รับแจ้งจากโรงพยาบาลสุวรรณภูมิ มีคนถูกทำร้ายร่างกายและถูกแทงด้วยของมีคม ได้รับบาดเจ็บสาหัส มารักษาตัวอยู่ที่โรงพยาบาล จึงไปตรวจสอบ พบนายหงษ์ สุดาเดช อายุ 70 ปี มีแผลถูกแทงที่ใต้รักแร้ขวา 1 แผล, หัวไหล่ซ้าย 1 แผล, ต้นคอ 1 แผล และถูกตีที่ศีรษะ 1 แผล ทำให้เสียเลือดมากและเสียชีวิตในเวลาต่อมา เหตุเกิดเมื่อวันที่ 17 มกราคมที่ผ่านมา ตำรวจไปตรวจสอบภาพวงจรปิดหน้าบ้านของนายหงส์ ผู้เสียชีวิต พบบุคคลต้องสงสัย เป็นชายวัยรุ่นรูปร่างผอม สวมกางเกงขาสั้นสีดำ เสื้อยืดแขนสั้นสีดำ ปั่นจักรยานผ่านหน้าบ้านผู้เสียชีวิต เห็นสุนัขเพศผู้สีขาวอยู่ริมถนน จึงลงไปหยอกเล่น แต่สุนัขวิ่งกลับเข้าบ้าน ชายคนดังกล่าวก็เดินตามสุนัขเข้าไป สักพักสุนัขก็วิ่งออกมาโดยมีชายคนดังกล่าวก็กลับออกมาด้วย ไม่นานก็เห็นผู้เสียชีวิต สวมกางเกงขาสั้นไม่สวมเสื้อ เปิดประตูรั้วบ้านเดินออกมาอย่างช้า ๆ เดินจนพ้นรัศมีของกล้องวงจรปิดที่จะสามารถจับภาพได้ จนกระทั่งมีคนไปพบผู้เสียชีวิตนอนจมกองเลือดอยู่ในทุ่งนาห่างจากบ้านประมาณ 100 เมตร โดยมีชาวบ้านที่ผ่านไปมา พบว่าผู้เสียชีวิตกับชายคนดังกล่าว ยืนทะเลาะด่าทอกันอยู่แต่ก็ไม่มีใครสนใจ จนมารู้ทีหลังว่าผู้เสียชีวิตถูกทำร้าย ตำรวจสืบสวนจนทราบคนที่ก่อเหตุคือ นายอัครเดช ภูมิพงศ์ อายุ 21 ปี จึงคุมตัวมาเค้นสอบ เจ้าตัวรับสารภาพอ้างว่า ก่อนเกิดเหตุปั่นจักรยานผ่านหน้าบ้านผู้เสียชีวิต เห็นสุนัขสีขาวน่ารักจึงจอดรถเล่นด้วย พอเห็นสุนัขวิ่งเข้าไปในบ้านผู้เสียชีวิต จึงเดินตามเข้าไป แต่ผู้เสียชีวิตนึกว่าเป็นขโมย ตอนนั้นพยายามอธิบายแล้วว่าเข้าไปเล่นกับสุนัข แต่ผู้เสียชีวิตไม่เชื่อ พร้อมกับด่าทอ ตนเองจึงเดินหนีไปในทุ่งนา ผู้เสียชีวิตก็เดินตามมาด่าอีก จึงบันดาลโทสะใช้ไม้ตี ก่อนจะใช้มีดที่นำติดตัวมาแทงซ้ำไปอีก 2 ครั้ง ก่อนจะปั่นจักรยานกลับบ้านไปเล่าให้ผู้เป็นพ่อฟัง และถูกตามไปจับกุมตัว เบื้องต้น ตำรวจแจ้งข้อกล่าวหากับชายอายุ 21 ปี ผู้ก่อเหตุ ในความผิดฐานฆ่าผู้อื่นและพกพาอาวุธมีดไปในเมืองหมู่บ้าน หรือทางสาธารณะโดยไม่มีเหตุอันสมควร ส่วนประเด็นที่ชายอายุ 21 ปี คนดังกล่าวจะมีอาการป่วยทางจิตเวชหรือไม่นั้น ผู้เป็นพ่อบอกว่า สังเกตอาการลูก แต่ไม่เคยพาไปหาหมอ ไม่เคยได้รับทางจิตเวช ลูกไม่มีประวัติเสพยาเสพติด หลังจากนี้ ตำรวจจะส่งตัวไปให้แพทย์วินิจฉัยอาการอีกครั้ง
