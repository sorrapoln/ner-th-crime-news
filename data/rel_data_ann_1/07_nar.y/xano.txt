จากกรณีเมื่อวันที่ 7 ม.ค.ที่ผ่านมา มือปืนใช้รถจักรยานยนต์เป็นยานพาหนะก่อเหตุใช้อาวุธปืนยิงใส่ทีมหาเสียง พ.ต.อ.ทศพล โชติคุตร์ ผู้สมัคร ส.ส.ชุมพร เขต 1 พรรคกล้า ขณะวิ่งรถหาเสียงบนถนนสายชุมพร-ระนอง บริเวณหน้าโรงพยาบาลค่ายเขตอุดมศักดิ์ มทบ.44 ต.วังใหม่ อ.เมือง จ.ชุมพร กลางวันแสกๆ ก่อนจะหลบหนีไป เจ้าหน้าที่พิสูจน์หลักฐานตรวจสอบที่เกิดเหตุ พบปลอกกระสุนปืนขนาด 9 มม. ตกอยู่ที่พื้นข้างรถ 3 ปลอก จึงเก็บไว้เป็นหลักฐาน โชคดีที่ไม่มีใครได้รับบาดเจ็บ ล่าสุดวันที่ 9 ม.ค. ตำรวจชุดสืบสวนจังหวัดชุมพร นำกำลังเข้าจับกุม นายทัศนะ กอนหานต์ อายุ 42 ปี มือปืนที่ก่อเหตุได้บริเวณบ้านในวง หมู่ 5 ต.บ้านนา อ.เมือง จ.ชุมพร พร้อมด้วยหลักฐานชิ้นสำคัญเป็นคลิปวิดีโอจากกล้องวงจรปิด ทั้งนี้ตำรวจอยู่ระหว่างสอบสวนถึงมูลเหตุ แรงจูงใจเพื่อเชื่อมโยงว่ามีผู้บงการอยู่เบื้องหลังหรือไม่ ขณะที่ นายกมลรัตน์ พรหมสุวรรณ คนขับรถแห่หาเสียงคันดังกล่าว แจ้งว่า โดยส่วนตัวไม่เคยรู้จักกับผู้ต้องหามาก่อน
