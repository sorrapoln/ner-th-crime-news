วันที่ 19 ม.ค.2565 พ.ต.อ.โชติวัฒน์ เหลืองวิลัย รองผบก.ภ.จว.สมุทรปราการ เผยว่า ตำรวจจับกุมกลุ่มวัยรุ่นจำนวน 6 คน ที่ก่อเหตุยิงปืนใส่อริ ในพื้นที่ มีคนถูกยิงเข้าที่ขาบาดเจ็บ แถมวงจรปิดใกล้จุดเกิดเหตุก็จับภาพไว้ได้ด้วย จนเป็นเรื่องฮือฮาในโลกออนไลน์ ตำรวจไม่ได้นิ่งนอนใจล่าตัวกลุ่มผู้ก่อเหตุมาดำเนินคดีทันที เบื้องต้นทางผู้ก่อเหตุซึ่งเป็นเยาวชนอายุไม่ถึง 18 ปีเผยว่า ก่อนเกิดเหตุ พวกตนขี่จยย.ออกมาซื้อของแล้วถูกฝ่ายตรงข้ามยิงปืนใส่ ทำให้ต้องหนีหลบในซอย เมื่อไปถึงบ้านก็ได้ไปหยิบปืน แล้วตามเพื่อนขี่จยย.ไปบ้านอริ ก่อนเปิดฉากยิงใส่เพราะล้างแค้น แถมเคยมีเรื่องกันมาด้วย เพราะเรียนอยู่สถาบันคนละแห่งกัน อย่างไรก็ดีฝ่ายผู้บาดเจ็บยืนยันว่าไม่ได้เป็นฝ่ายเริ่มก่อน หรือไปยิงใส่ฝ่ายผู้ก่อเหตุเลย แถมยังไม่ได้ออกไปไหนกัน ได้แต่นอนอยู่ที่บ้าน จนตี 4 กลุ่มผู้ก่อเหตุได้ขี่จยย.มาระดมยิงใส่ จนต้องหนีเตลิดกันไปหมด เบื้องต้นตำรวจแจ้งข้อหาดำเนินคดีตามกฎหมายต่อไป
