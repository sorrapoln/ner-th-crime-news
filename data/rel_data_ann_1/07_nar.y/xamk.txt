จากกรณี นายเอ (นามสมมุติ) อายุ 17 ปี นักเรียนแผนกช่างยนต์ ชั้น ปวช.2 วิทยาลัยเทคโนโลยีหมู่บ้านครู ถูกช่างกลคู่อริ 4 คน พร้อมอาวุธมีดครบมือ ขี่ จยย.2 คัน ดักปิดหัวท้าย ขณะกำลังกลับบ้านพัก จนต้องตัดสินใจกระโดดน้ำหนีลงคลองทวีวัฒนา หน้าหมู่บ้านมณฑล 7 ถนนเลียบคลองทวีวัฒนา แขวงบางแคเหนือ เขตบางแค กรุงเทพฯ เป็นเหตุให้จมน้ำเสียชีวิต เหตุเกิดเมื่อช่วงบ่าย วันที่ 8 ธ.ค.ที่ผ่านมา ในท้องที่ สน.หลักสอง เกี่ยวกับเรื่องนี้ เมื่อวันที่ 10 ธ.ค. พล.ต.ต.จิรสันต์ แก้วแสงเอก รอง ผบช.น. โฆษก บช.น. เปิดเผยว่า ได้รับรายงานจาก พล.ต.ต.พงศ์อานันต์ คล้ายคลึง ผบก.น.9 ซึ่งได้สั่งการให้ฝ่ายสืบสวน กก.สส.บก.น.9 และฝ่ายสืบสวน สน.หลักสอง เข้าจับกุมตัว นายนก, นายญา, นายหรั่ง และ นายฮง (ทั้งหมดเป็นนามสมมุติ) มีอายุระหว่าง 17-18 ปี ปัจจุบันเป็นนักเรียนระดับชั้น ปวช.ที่วิทยาลัยเทคโนโลยีชื่อดังแห่งหนึ่งย่านท่าพระ โดยจับกุมตัวทั้ง 4 ราย ได้หลังหลบหนีไปกบดานในพื้นที่ อ.บางบัวทอง จ.นนทบุรี พล.ต.ต.จิรสันต์ กล่าวอีกว่า จากการสอบสวนทั้ง 4 ราย ยอมรับว่า ดักทำร้ายผู้ตายจริง โดยทำไปด้วยความคึกคะนอง เบื้องต้นชุดจับกุมจึงประสานผู้ปกครอง ครูอาจารย์ และเจ้าหน้าที่สหวิชาชีพ เข้าร่วมทำการสอบสวนอีกครั้ง ก่อนแจ้งข้อหา 1. ร่วมกันทำร้ายร่างกายผู้อื่นเป็นเหตุให้ถึงแก่ความตาย 2. ร่วมกันข่มขืนใจผู้อื่น 3.ร่วมกันหน่วงเหนี่ยวหรือกักขังผู้อื่น หรือกระทำด้วยประการใดให้ผู้อื่นปราศจากเสรีภาพในร่างกายเป็นเหตุให้ผู้อื่นถึงแก่ความตาย 4.พาอาวุธ (มีด) ไปในเมือง หมู่บ้านหรือทางสาธารณะโดยเปิดเผย หรือไม่มีเหตุอันสมควร ซึ่งจะดำเนินการตามกฎหมายต่อไป.
