จากกรณีเกิดเหตุการณ์ยิงปืนใส่กันสนั่นซอยกว่า 10 นัด พร้อมทั้งขี่รถจักรยานยนต์ไล่ล่ากันในซอยมาดี ถนนจันทสาโร ตำบลบางเสร่ อำเภอสัตหีบ จังหวัดชลบุรี ในช่วงเช้ามืดของเมื่อวานนี้ สร้างความแตกตื่นตกใจให้กับชาวบ้านที่อยู่ใกล้เคียงในที่เกิดเหตุเป็นอย่างมาก โดยเฉพาะบ้านพักของแม่ค้าคนหนึ่งที่กำลังทำกับข้าวอยู่ โดยได้ยินเสียงปืนดังในระยะกระชั้นชิด จึงเปิดประตูออกไปดู และต่อมามีกลุ่มคนได้ขี่รถจักรยานยนต์ผ่านหน้าบ้านออกไป ความคืบหน้าล่าสุดวันนี้ ตำรวจ สภ.สัตหีบ รู้ตัวผู้ก่อเหตุแล้วคือ กลุ่มของนายจิรายุ ชลวาณิชย์ และนายพิเชษฐ์ ร่มเย็น ซึ่งมีปัญหาทะเลาะกัน โดยนายจิรายุได้เข้ามอบตัวกับตำรวจแล้ว พร้อมกับยอมรับว่าเป็นผู้ยิงปืนข่มขู่คู่อริจริง หลังจากมีปัญหาทะเลาะวิวาทกัน และได้แยกย้ายกันไป
