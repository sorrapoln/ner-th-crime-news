จากกรณีที่มีการเปิดเผยข้อมูลว่ามีนายแบบหนุ่ม นายกุลภัทร พงศ์ประภาพ หรือเคนโด้ หายตัวไปจากหอพักย่านซอย อิสรภาพ 20 โดยจุดที่พบเห็นนายแบบหนุ่มล่าสุดก่อนจะหายไปคือหอพักแห่งหนึ่งภายในซอย อิสรภาพ 20 สน.บุปผาราม ได้ข้อมูล เกี่ยวกับรูปพรรณสุดท้ายของนายแบบหนุ่มรายนี้ ที่วงจรปิดสามารถจับภาพไว้ได้ขณะนั่งอยู่ที่โต๊ะพักที่ชั้นล่างของอาคาร พร้อมรับประทานอาหารและนั่งก้มหน้าเล่นมือถือ ก่อนจะล้มตัวลงนอน บนเก้าอี้ โดยไม่ยอมขึ้นห้องพัก ก่อนจะลุกเดินหายออกจากตัวหอพักไป ในเวลา 01.34 น. ของเช้าวันที่ 4 มกราคม ที่ผ่านมา มูลนิธิร่วมกตัญญูแจ้งว่าพบศพลอยน้ำ บริเวณท้ายซอยเจริญกรุง 76/1 และศพลอยมาติดที่กรมเจ้าท่า จึงเข้าตรวจสอบจุดเกิดเหตุ พบว่าศพลอยน้ำดังกล่าวมีรูปพรรณการแต่งกายที่คล้ายกันกับนายแบบหนุ่มที่หายตัวไป แต่ใบหน้าของศพดังกล่าวมีการเน่าเปื่อย ขึ้นอืด ไม่สามารถยืนยันรูปพรรณทางใบหน้าได้ ก่อนที่ในเวลาต่อมา แพทย์นิติเวช จากโรงพยาบาลศิริราช จะเข้ามาตรวจสอบจุดเกิดเหตุ และชันสูตรพลิกศพเบื้องต้น พบว่าศพดังกล่าวมีรอยสักที่บริเวณต้นคอด้านหลัง เป็นรูปไม้กางเขน และที่น่องขาซ้ายมีรอยสัก ซึ่งข้อมูลตำหนิรูปพรรณตรงกับนายแบบหนุ่มทั้งหมด ก่อนที่จะมีการยืนยันหลังพบเอกสารเป็นบัตรประจำตัวคนไข้ โรงพยาบาลศิริราช ที่ระบุชื่อ นายกุลภัทร พงศ์ประภาพ พร้อมทรัพย์สินเป็นเงินสด พระเครื่องเหลี่ยมทอง โทรศัพท์มือถือไอโฟน หูฟังไร้สาย และบัตรต่างๆ จึงได้มีการมอบให้พนักงานสอบสวน สน.ปากคลองสาน เจ้าของพื้นที่พบศพดำเนินการเก็บรวบรวมไว้
