เมื่อวันที่ 25 ธ.ค. ความคืบหน้ากรณีหน่วยปฏิบัติการพิเศษร่วมกับหน่วยเฉพาะกิจปัตตานี สนธิกำลัง 50 นาย เข้าปิดล้อมตรวจค้นบ้านเลขที่ 55 หมู่ 3 บ้านเขาดิน ต.ปากู อ.ทุ่งยางแดง จ.ปัตตานี หลังสืบทราบว่าผู้ก่อเหตุรุนแรงเป็นเหตุให้เกิดการปะทะกับคนร้ายอย่างดุเดือดยืดเยื้อนานกว่า 6 ชม. เป็นเหตุให้คนร้ายเสียชีวิต 2 ราย เหตุเกิดเมื่อวันที่ 24 ธ.ค. ที่ผ่านมา ล่าสุดศพคนร้ายทั้ง 2 ราย หลังเจ้าหน้าที่ได้นำไปตรวจพิสูจน์ลายนิ้วมือที่ รพ.ทุ่งยางแดง ทราบชื่อ รายแรกคือ นายอาดีนันท์ ซือรี อายุ 28 ปี รายที่สองคือ นายซาการียา ยูโซะ อายุ 29 ปี ทั้งสองเป็นผู้ก่อเหตุรุนแรงระดับปฏิบัติการ มีหมาย พ.ร.ก. จำนวน 1 หมาย กรณีร่วมก่อเหตุทำลายกล้องวงจรปิดในพื้นที่ ต.ตะโละแมะนา อ.ทุ่งยางแดง เมื่อวันที่ 3 มิ.ย.ที่ผ่านมา โดยสภาพศพทั้งสองมีบาดแผลจากกระสุนปืนขณะปะทะเข้าลำตัวหลายแห่ง นอกจากนี้ยังได้ตรวจยึดอาวุธปืน ขนาด .38 และขนาด 9 มม. จำนวน 2 กระบอก ซึ่งเจ้าหน้าที่จะได้นำศพไปตรวจพิสูจน์หาที่มาและประวัติการก่อเหตุต่อไป
