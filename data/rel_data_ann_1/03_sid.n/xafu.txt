เมื่อวันที่ 17 มกราคม ที่กองบัญชาการตำรวจนครบาล (บช.น.) พล.ต.ต.จิรสันต์ แก้วแสงเอก รองผบช.น. พล.ต.ต.สรเสริญ ใช้สถิตย์ ผบก.น.6 ร่วมกันแถลง พ.ต.อ.มนัส รุ่งนาค ผกก.สน.พลับพลาไชย 1 พร้อมฝ่ายสืบสวน จับกุมนายวิเชียร เย็นยิ่ง อายุ 58 ปี ชาว จ.ปราจีนบุรี ตามหมายจับศาลกรุงเทพอาญาใต้ ที่จ.21/2565 ลงวันที่ 15 ม.ค.65 ข้อหาลักทรัพย์ในเวลากลางคืนโดยทำอันตรายสิ่งกีดกั้น จับได้ที่ป้ายรถโดยสารประจำทาง ถนนราชดำเนิน แขวงบวรนิเวศ เขตพระนคร กรุงเทพมหานคร พร้อมของกลางไขควง สำหรับใช้งัดกระจก เสื้อผ้าสวมใส่ในวันก่อเหตุ สืบเนื่องเมื่อวันที่ 6 ม.ค. ผู้ต้องหาก่อเหตุงัดกระจกรถยนต์เก๋ง จอดอยู่หน้าบ้านเลขหลังหนึ่ง ถนนบำรุงเมือง แขวงคลองมหานาค เขตป้อมปราบศัตรูพ่าย กทม. โดยเอาโน้ตบุ๊ก ราคา 25,000 บาท และแว่นตากันแดด ราคา 15,000 บาท ต่อมาชุดสืบสวนตรวจสอบกล้องวงจรปิดตามโครงการ พล.ต.อ.สุวัฒน์ แจ้งยอดสุข ผบ.ตร. จึงติดตามจับกุมได้ สอบสวนนายวิเชียร ให้การรับสารภาพว่า นำของกลางไปขายคนที่รู้จักนำเงินไปใช้จ่ายในชีวิตประจำวัน เคยติดคุกคดีทุบกระจกรถลักทรัพย์ สน.บางยี่ขัน และ สน.บุคคโล ออกมาเดือน พ.ย.64 ก่อเหตุซ้ำอีก ก่อนก่อเหตุโดยสารรถประจำทางมาก่อเหตุ แล้วเปลี่ยนเสื้อผ้าอำพรางคดีจากนั้นขึ้นรถสามล้อเครื่องกลับ และขึ้นรถโดยสารประจำทางหลบหนีต่อ ก่อนหน้านี้ก่อเหตุมาแล้ว 1 คดี จึงนำตัวส่ง พงส.สน.พลับพลาไชย 1 ดำเนินคดี
