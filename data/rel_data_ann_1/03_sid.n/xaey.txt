ผู้สื่อข่าวรายงานว่าเมื่อช่วงเช้าที่ผ่านมา ศาลอาญา ถ.รัชดาภิเษก น.ส.ปนัสยา สิทธิจิรวัฒนกุล หรือ รุ้ง พร้อมด้วยนายกฤษฎางค์ นุตจรัส ทนายความประจำศูนย์ทนายความเพื่อสิทธิมนุษยชน เข้ารับฟังคำฟังคำสั่งในการขอนุญาตปล่อยตัวชั่วคราวในคดีชุมนุมปักหมุดสนามหลวง เมื่อวันที่ 19-20 กันยายน 2563 โดยวันนี้ รุ้ง ปนัสยา ได้เดินทางมาพร้อมมารดา มีประชาชนบางส่วนมารอให้กำลังใจและถ่ายรูปหน้าศาลอาญา ด้านนายกฤษฎางค์ เปิดเผยว่า สาเหตุที่ต้องยื่นคำร้องครั้งนี้ เนื่องจากก่อนหน้านี้ศาลอาญาและศาลอาญากรุงเทพใต้ อนุญาตให้ปล่อยตัวรุ้งชั่วคราวถึงเมื่อวานนี้ (12 ม.ค.) เพื่อให้ไปสอบที่มหาวิทยาลัย เมื่อครบกำหนดได้ยื่นคำร้องที่ศาลอาญากรุงเทพใต้ในคดีแต่งครอปท็อปเดินห้างสยามพารากอน ซึ่งศาลก็อนุญาตให้ขยายเวลาการปล่อยตัวชั่วคราวออกไปจนถึงวันที่ 25 พฤษภาคม 2565 เนื่องจากเห็นเหตุจำเป็นแก่การเรียน อีกทั้งที่ผ่านมาได้พิสูจน์ด้วยการปฏิบัติตามคำสั่งศาลอย่างเคร่งครัด โดยกำหนด 5 เงื่อนไขเดิม แต่ลดระยะเวลาการห้ามออกนอกเคหสถาน จากเดิมให้อยู่ในเคหสถานตลอด 24 ชั่วโมง เป็นให้อยู่ในเคหสถานตั้งแต่เวลา 18.00 น.-06.00 น.
