จากเหตุการณ์ นายธเนตร สุ่มเสมอ อายุ 30 ปี อดีตสามีของนางสาวนิตติยา ชื่นพักตร์ อายุ 29 ปี ขอเคลียร์เรื่องปัญหาชีวิตรักหลังหย่าร้างกันไป ก่อนที่ฝ่ายหญิง ถูกพบเป็นศพ ถูกแทงจนไส้ไหลเสียชีวิตคาห้องนอน เหตุเกิดที่บ้านพัก พื้นที่หมู่ 6 ต.วังไก่เถื่อน อ.หันคา จ.ชัยนาท ซึ่งเป็นบ้านของฝ่ายชาย เมื่อช่วงบ่ายของวันที่ 8 ม.ค. ที่ผ่านมา ล่าสุด เช้าวันที่ 9 ม.ค. ผู้สื่อข่าวเดินทางไปยัง รพ.ชัยนาทนเรนทร พบว่า นายธเนตร ซึ่งถูกแทงยังคงอยู่ในอาการโคม่า มีบาดแผลที่หลอดลม ใต้ราวนมข้างซ้าย และข้อมือข้างซ้าย เจ้าหน้าที่ตำรวจต้องส่งกำลังไปเฝ้าตลอด 24 ชั่วโมง คาดว่า นายธเนตร หลังก่อเหตุลงมือแทงฝ่ายหญิงเพราะเคลียร์ปัญหาไม่ลงตัว แล้วจึงได้ทำร้ายตัวเอง โดยมีการโพสต์เฟซบุ๊ก ขอโทษอดีตภรรยาด้วยหลังจากก่อเหตุ ด้านนายวันชัย ชื่นพักตร์ อายุ 57 ปี พ่อของผู้ตาย เปิดเผยว่า เจอลูกสาวครั้งสุดท้ายเมื่อตอนเช้าก่อนเกิดเหตุ ไม่มีลางบอกเหตุอะไร ยังพูดคุยกันตามปกติ และไม่มีใครรู้ว่าลูกสาวจะออกมาหาอดีตลูกเขย สำหรับนิสัยใจคอของอดีตลูกเขยนั้นเป็นคนเงียบๆ ทั้งคู่คบกันมา 10 กว่าปี เคยแต่งงานแต่หย่าร้างกันไปเมื่อ 2 ปีก่อน หลังจากนั้นก็ยังติดต่อกัน ไปมาหาสู่กันอยู่ตลอด คบเหมือนเป็นเพื่อนกัน เมื่อตอนปีใหม่อดีตลูกเขยก็ยังไปเที่ยวเพชรบูรณ์ด้วยกัน ไม่คิดว่าจะมาก่อเหตุแบบนี้ ส่วนตัวรู้สึกเสียใจกับสิ่งที่เกิดขึ้น เพราะก่อนหน้านี้ไม่มีท่าที่จะทะเลาะเบาะแว้งกันให้เห็น เรื่องอื่นเป็นเรื่องส่วนตัว บางอย่างเราก็ไม่ทราบ แต่ก็ไม่ติดใจ เพียงแต่ยังตะลึงกับเหตุการณ์ที่เกิดขึ้น และสงสัยว่าทำไมต้องถึงขั้นฆ่าแกงกัน
