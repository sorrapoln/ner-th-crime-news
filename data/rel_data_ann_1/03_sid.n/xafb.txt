สตม.19 ม.ค.-สองสามีภรรยาชาวฟิลิปปินส์จนมุมตำรวจตรวจคนเข้าเมือง หลังก่อคดีโจรกรรมรถยนต์ในฟิลิปปินส์แล้วหนีออกนอกประเทศ ทางการฟิลิปปินส์จึงร้องขอตำรวจสากล ออกหมายแดง หลังพบเบาะแสหนีคดีมาเป็นครูสอนภาษาในโรงเรียนเอกชนที่ไทย นานกว่า 2 ปี พล.ต.ต.อาชยน ไกรทอง รอง ผบช.สตม. หัวหน้าชุดปฏิบัติการที่ 2 ศูนย์ปราบปรามคนร้ายข้ามชาติและเข้าเมืองโดยผิดกฎหมาย สำนักงานตำรวจแห่งชาติ แถลงว่า สำนักงานตำรวจแห่งชาติ ได้รับการประสานจากตำรวจสากลฟิลิปปินส์ หรือ INTERPOL ฟิลิปปินส์ ให้ช่วยติดตาม นายหลุยส์ และ นางออเรีย สองสามีภรรยาชาวฟิลิปปินส์ ซึ่งเป็นบุคคลต้องการตัวตามประกาศตำรวจสากลสีแดง (INTERPOL Red Notice) ได้หลบหนี หมายจับศาลฟิลิปปินส์ ในข้อหาโจรกรรมรถยนต์ ได้เดินทางเข้ามาในประเทศไทยจึงสั่งการให้ พล.ต.ต.พันธนะ นุชนารถ ผู้บังคับการสืบสวนสอบสวน สำนักงานตรวจคนเข้าเมือง สืบสวนหาตัวทั้งสองคน กระทั่งพบว่าคนร้ายเดินทางเข้ามาในประเทศไทย เมื่อวันที่ 12 พ.ย.2562 และ 27 ธ.ค.2562 ตามลำดับ โดยได้พักอาศัยอยู่ที่คอนโดมิเนียมย่าน ถนนเสรีไทย เขตบึงกุ่ม และทำงานเป็นครูสอนภาษาของโรงเรียนแห่งหนึ่งในพื้นที่ กทม. จึงเพิกถอนการอนุญาตให้อยู่ในราชอาณาจักร เนื่องจากมีพฤติการณ์เข้าลักษณะต้องห้าม คือเป็นบุคคลที่มีพฤติการณ์น่าเชื่อว่าเป็นบุคคลที่เป็นภัยต่อสังคม หรือจะก่อเหตุร้ายให้เกิดอันตรายต่อความสงบสุขหรือความปลอดภัยของประชาชน หรือความมั่นคงแห่งราชอาณาจักร หรือบุคคลซึ่งเจ้าหน้าที่รัฐบาลต่างประเทศได้ออกหมายจับ และควบคุมตัวได้ที่คอนโดมิเนียมดังกล่าว
