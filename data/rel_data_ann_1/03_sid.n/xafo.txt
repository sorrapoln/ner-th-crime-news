เมื่อช่วงเวลาประมาณ 8.00 น. ของวันที่ 4 พฤศจิกายน เจ้าหน้าที่ตำรวจได้รับรายงานว่าเกิดเหตุหญิงวัย 42 ปี เสียชีวิต หลังจากที่เธอกระโดดแฟลตตำรวจสูงสี่ชั้น ข้าง สภ.แกลง จ.ระยอง โดยเมื่อถึงที่เกิดเหตุก็พบ นางพร (นามสมมติ) พนักงานขายรถยนต์แห่งหนึ่ง และเป็นภรรยาของ ร.ต.อ.ประดิษฐ์ (ขอสงวนนามสกุล) สภาพศีรษะยุบ กระดูกหักหลายแห่ง นอนเสียชีวิตจมกองเลือด ส่วนที่ห้องพักชั้น 1 พบศพลูกสาวของผู้ตาย อายุ 14 ปี สภาพถูกยิงด้วยอาวุธปืนที่ขมับด้านซ้าย ใกล้กันพบปืนขนาด 9 มม.ในที่เกิดเหตุยังพบกระดาษที่มีข้อความระบุว่า “เก็บไว้ใช้เวลาจำเป็น แม่มีให้แค่นี้” วางอยู่บนธนบัตร ใบละ 20 บาท และ 100 บาทจำนวนหนึ่ง เจ้าหน้าที่จึงเก็บไว้เป็นหลักฐาน โดยเจ้าหน้าที่ตำรวจพิสูจน์หลักฐาน จ.ระยอง ได้ตรวจสอบในที่เกิดเหตุ เพื่อตรวจวิถีกระสุน ก่อนจะนำศพส่งโรงพยาบาลแกลง ตรวจพิสูจน์ต่อไป
