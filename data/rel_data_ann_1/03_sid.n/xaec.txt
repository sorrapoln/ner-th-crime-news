เมื่อเวลา 21.00 น. วันที่ 29 ธ.ค.64 ศูนย์วิทยุสถานีตำรวจภูธรประโคนชัย จ.บุรีรัมย์ ได้รับแจ้งมีเหตุแทงกันเสียชีวิต ที่บ้านหลังหนึ่งใน ต.ไพศาล อ.ประโคนชัย จึงได้รายงานให้ผู้บังคับบัญชาทราบ จากนั้น พ.ต.อ.เจตน์สฤษฎิ์ แพ่งศรีสาร ผกก.สภ.ประโคนชัย พร้อมร้อยเวรฯ เจ้าหน้าที่ชุดสืบสวน แพทย์เวร รพ.ประโคนชัย และหน่วยกู้ภัยบ้านสองเมือง ร่วมตรวจสอบที่เกิดเหตุ ที่เกิดเหตุอยู่บริเวณหน้าประตูครัว พบศพนายสิงห์ทอง (ขอสงวนนามสกุล) อายุ 55 ปี นอนคว่ำหน้าจมกองเลือด ในสภาพสวมเสื้อยืดสีเขียว กางเกงขายาวสีดำ ตรวจสอบสภาพศพเบื้องต้นพบถูกของมีคมแทงจากด้านหลังทะลุราวนมซ้าย จากการสอบถามนางสาวศิญาณี (ขอสงวนนามสกุล) อายุ 46 ปี ผู้ก่อเหตุ เป็นน้องสาวแท้ๆ ของผู้เสียชีวิต ให้ข้อมูลกับเจ้าหน้าที่ตำรวจว่า ช่วงเวลาประมาณ 20.00 น. ขณะตนกำลังทำกับข้าวอยู่ในครัว เห็นพี่ชายซึ่งมีอาการเมาได้ถือมีดจะเข้าไปฟันพ่อที่ป่วยติดเตียงอยู่ในบ้าน แม่ก็วิ่งเข้าบ้านและร้องตะโกนว่าอย่าทำ อย่าทำ ตนทนไม่ไหวจึงคว้ามีดปลายแหลมทำครัว ออกไปแทงพี่ชายด้านหลังทะลุใต้ราวนมซ้าย 1 แผล จนล้มลงเสียชีวิต หลังก่อเหตุก็ไม่ได้หนีไปไหนรอมอบตัวกับเจ้าหน้าที่ตำรวจที่บ้าน เบื้องต้นเจ้าหน้าที่ตำรวจได้ให้หน่วยกู้ภัย นำร่างผู้เสียชีวิตส่งไปตรวจชันสูตรที่โรงพยาบาลบุรีรัมย์ พร้อมทั้งจะได้สอบสวนหาสาเหตุที่แท้จริงอีกครั้ง
