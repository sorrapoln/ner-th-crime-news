พล.ต.ต.ไตรรงค์ ผิวพรรณ รองผู้บัญชาการตำรวจนครบาล ฝ่ายสอบสวน ยืนยันเจ้าหน้าที่กู้ภัยมูลนิธิร่วมกตัญญูและมูลนิธิเพชรเกษมก่อเหตุทะเลาะวิวาทใช้รถกู้ภัยปิดถนนก่อนใช้อาวุธปืนยิงใส่กันบริเวณหน้าปั๊ม ปตท. ถนนเกษตรนวมินทร์ จริง โดยเหตุการณ์ที่เกิดขึ้นเป็นเหตุต่อเนื่องจากพื้นที่ สน.ทุ่งสองห้อง เบื้องต้นมีการใช้อาวุธปืนมากกว่า 1 กระบอก ก่อเหตุยิงกันใน 2 พื้นที่ต่อเนื่องกัน ส่วนใครจะเริ่มก่อนยังอยู่ในระหว่างการสอบสวนและรวบรวมพยานหลักฐานทั้งหมด ซึ่งขณะนี้มุ่งเน้นไปที่การพิสูจน์ทราบตัวบุคคลที่ใช้อาวุธปืน แต่ยืนยันว่ากลุ่มผู้ก่อเหตุและผู้เสียหายมีกว่า 10 คน เฉพาะในพื้นที่ สน.โคกครามมีเจ้าหน้าที่มูลนิธิเพชรเกษมได้รับบาดเจ็บถูกกระสุนปืน 2 คน ขณะที่รายละเอียดเรื่องจำนวนอาวุธปืน ขนาดกระสุนนั้น ต้องรอผลการตรวจพิสูจน์จากสำนักงานพิสูจน์หลักฐาน จึงสามารถชี้ชัดได้ ส่วนการดำเนินคดีต้องแยกคดีออกเป็น 2 คดี คือ เหตุการณ์ในพื้นที่ สน.ทุ่งสองห้อง กับ สน.โคกคราม จากคำให้การของ ฝ่ายผู้เสียหายที่เป็นเจ้าหน้าที่มูลนิธิเพชรเกษมอ้างว่าเป็นความขัดแย้งเรื่องการแบ่งพื้นที่รับผิดชอบ ซึ่งทางตำรวจไม่ได้มีหน้าที่กำกับดูแลมูลนิธิ แต่ยินดีประสานและทำความเข้าใจกับองค์กรทั้ง 2 ฝ่าย โดยเหตุการณ์ที่เกิดขึ้นเป็นเรื่องส่วนตัว ซึ่งใครเป็นผู้กระทำผิดจะดำเนินคดีตามกฎหมายเป็นรายไป ไม่ได้เกี่ยวข้องกับองค์กร เพราะเจตนารมย์ขององค์กรมูลนิธิคือช่วยเหลือประชาชน
