เมื่อเช้ามืดวันที่ 16 มกราคม ได้เกิดอุบัติเหตุ บริเวณกลางสี่แยกสระขวัญ ซึ่งเป็นจุดตัดระหว่างทางหลวง หมายเลข 33 ถนนสุวรรณศร กับ ทางหลวงหมายเลข 317 ถนนสายสระแก้ว-วังน้ำเย็น จนทำให้ตำรวจทางหลวงสระแก้ว ต้องปิดการจราจรไม่ต่ำกว่า 5 ชั่วโมงในการเคลื่อนย้ายรถที่ประสบเหตุรวมทั้งหมด 4 คัน ออกจากจุดเกิดเหตุ คาดว่า จะใช้เวลาเก็บกู้จนแล้วเสร็จในช่วงบ่ายวันนี้ กว่าจะเปิดการจราจรได้ตามปกติ ร้อยตรีแสวง วสุวัชร์ อายุ 64 ปี ชาวบ้านที่ประสบเหตุ เล่าว่า ขับรถกระบะฟอร์ด เรนเจอร์ สีแดง ทะเบียน 1 กจ 9534 กรุงเทพฯ ออกจากบ้านในอำเภอวังน้ำเย็นมาพร้อมกับภรรยาและหลานเพื่อเดินทางไปจังหวัดนครนายก เมื่อมาถึงสี่แยกสระขวัญ ได้จอดรถติดไฟแดงอยู่ โดยมีผู้หญิงขับรถเก๋งฮอนด้า รุ่นเอชอาร์วี สีน้ำเงิน จอดติดไฟแดงอยู่ข้างๆกัน ขณะนั้น มองเห็นรถฝั่งตรงข้าม คือรถบรรทุกสิบล้อ ยี่ห้อฮีโน่ ทะเบียน 82-0184 สระแก้ว ขับรถออกจากตัวเมืองสระแก้วมุ่งหน้าไปอำเภอวังน้ำเย็น ซึ่งเป็นช่วงไฟเขียวพอดี โดยรถหัวลาก 22 ล้อ บรรทุกไม้ยูคาลิปสับละเอียด ทะเบียน 85-2197 ชลบุรี วิ่งมาจากอำเภอวัฒนานครมุ่งหน้าไปอำเภอเขาหินซ้อน ได้วิ่งฝ่าไฟแดงชนกับรถบรรทุกฮีโน่บริเวณกลางสี่แยก ก่อนจะไถลมาชนกับรถกระบะของตัวเองและรถเก๋งที่จอดอยู่ข้างๆกัน
