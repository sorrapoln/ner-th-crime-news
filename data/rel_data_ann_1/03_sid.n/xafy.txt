ผู้สื่อข่าวรายงานว่า เมื่อเวลา 19.00 น.ของวันที่ 8 ม.ค.65 ร.ต.อ.ปรัชญา มณีสว่าง รองสารวัตรสอบสวน สภ.บ่อพลอย จ.กาญจนบุรี ได้รับแจ้งจากศูนย์วิทยุ191 ว่าเกิดเหตุมีการยิงกันขึ้นที่หน้าร้ายขายกก๋วยเตี๋ยวติดกับร้านขายของชำเลขที่ 212/3 หมู่ 7 ต.หนองกุ่มฯ มีผู้ได้รับบาดเจ็บ 1 ราย มูลนิธิสมาคมบ่อพลอยร่วมใจ และมูลนิธิพิทักษ์กาญจน์ได้ช่วยกันนำร่างผู้ได้รับบาดเจ็บส่ง รพ.บ่อพลอยฯ อย่างเร่งด่วนเพราะอาการสาหัสมาก คมกระสุนเจาะเข้าบริเวณโคนขาด้านขวาตัดเส้นเลือดใหญ่ นอนหายใจรวยรินเนื่องจากเสียเลือดมาก หลังรับแจ้งจึงรีบเดินทางไปตรวจสอบที่เกิดเหตุ พร้อมด้วย พ.ต.อ.เพทาย จันทรไพล ผกก.สภ.บ่อพลอยฯ พ.ต.ท.ศุภกิจ มหาโชคธรณี รอง ผกก. สส.และตำรวจชุดสืบสวนฯ ตรวจสอบที่บริเวณหน้าร้านพบกองคราบเลือดขนาดใหญ่ 1 กอง สอบถามทราบว่า ผู้ได้รับบาดเจ็บรายนี้ได้ถูกมูลนิธิสมาคมร่วมใจ ร่วมกับมูลนิธิพิทักษ์กาญจน์ นำตัวส่ง รพ.บ่อพลอยฯ ไปแล้วก่อนหน้าที่ตำรวจจะไปถึง ส่วนผู้ที่ก่อเหตุทราบชื่อคือนางเฮี้ยง ฉายอรุณ อายุ 70 ปี ซึ่งเป็นเจ้าของร้านขายก๋วยเตี๋ยวและร้านขายของชำ ยืนถือปืนลูกโม่ขนาด .22 ยืนรอมอบตัวกับตำรวจ จึงควบคุมตัวพร้อมของกลางอาวุธปืนไปสอบสวนปากคำที่ สภ.ฯ
