เมื่อเวลา 20.30น.วันที่ 6 ธันวาคม 2564 เจ้าหน้าที่ตำรวจสภ.บางน้ำเปรี้ยว รับแจ้งเหตุหนุ่มเมายาเกิดคลุ้มคลั่งและมีอาวุธปืน จึงรุดไประงับเหตุเมื่อเจ้าหน้าที่สายตรวจ และฝ่ายสืบสวน ออกตรวจสอบพบรถกระบะสีดำได้เร่งเครื่องแซงขวาและยิงใส่รถยนต์สายตรวจจำนวน 2 นัด ทำให้กระสุนทะลุประตูรถยนต์โดนต้นขาขวาของ ด.ต.ณรงค์ศักดิ์ ลงสุวรรณ ผบ.หมู่งานป้องกันและปราบปราม สภ.บางน้ำเปรี้ยว เจ้าหน้าที่ตำรวจสายตรวจ ได้รับบาดเจ็บ เหตุเกิดบริเวณ ถนนชุมชนม.8 ต.ศาลาแดง อ.บางน้ำเปรี้ยว จ.ฉะเชิงเทรา ทางตำรวจได้ประสานชุดปฏิบัติการพิเศษตำรวจภูธรจังหวัดฉะเชิงเทรา พร้อมกำลังเสริม เข้าปิดล้อมบ้านพักหลังหนึ่ง พื้นที่หมู่ 8 ต.ศาลาแดง อ.บางน้ำเปรี้ยว และบุกเข้าจับกุมนายนันทวิทย์ (สงวนนามสกุล) หรือ “แบล็ค” อายุ 30 ปี ผู้ก่อเหตุใช้อาวุธปืนยิง ด.ต.ณรงค์ศักดิ์ รงค์สุวรรณ ผบ.หมู่งานป้องกันและปราบปราม สภ.บางน้ำเปรี้ยว ขณะเข้าไประงับเหตุทะเลาะวิวาทที่บ้านหลังดังกล่าว จนได้รับบาดเจ็บที่ต้นขาขวา ซึ่งเจ้าหน้าที่ใช้เวลาปิดล้อมนานกว่า 6 ชั่วโมง จึงนำกำลังบุกเข้าจับกุมตัวได้
