วันที่ 24 ต.ค.2562 นายรณณรงค์ แก้วเพ็ชร์ ประธานเครือข่ายรณรงค์ทวงคืนความยุติธรรมพา น.ส.ธันย์ชนก อายุ 19 ปี และน.ส.มันตา อายุ 34 ปี อาชีพค้าขาย เดินทางเข้ายื่นหนังสือถึง พล.ต.ท.ภัคพงศ์ พงษ์เภตรา ผบช.น. เพื่อขอให้มีการติดตามและเร่งรัดคดีที่นายจักรกฤษณ์ แย้มเสม อายุ 37 ปี ซึ่งเป็นสามีของน.ส.มันตา ใช้อาวุธปืนยิง น.ส.ฐานิดา ภูแข็ง อายุ 37 ปี พี่สาวของ น.ส.มันตา เสียชีวิต และยิงน.ส.ธันย์ชนก ได้รับบาดเจ็บ นอกจากนี้ ยังยิงน.ส.มันตา แต่กระสุนไม่ออก จึงไม่ได้รับบาดเจ็บ เหตุเกิดเมื่อวันที่ 13 ก.ย.62 พื้นที่สน.ท่าข้าม ญาติผู้เสียชีวิต กล่าวว่า ผู้ก่อเหตุมีอาชีพเปิดคาร์แคร์ และได้แต่งงานน้าของตน มีลูกด้วยกัน 1 คน และเข้ามาอยู่กินกันที่บ้าน โดยก่อนเกิดเหตุทางครอบครัวทะเลาะกับผู้ก่อเหตุมาก่อน ทั้งเรื่องเงินและเรื่องหึงหวงน้าสาวจึงมีการทะเลาะกันมาเรื่อย กระทั่งวันเกิดเหตุน้าเขยมาหาแม่ของตน ในขณะที่กำลังนั่งคุยกับตนกับน้าสาว น้าเขยได้หยิบปืนสั้นขนาด .32 ยิงใส่แม่เข้าที่บริเวณหัวคิ้วเสียชีวิต ก่อนหันมายิงตน 2 นัด กระสุนทะลุคอ 1 นัด และเข้าที่ชายโครงซ้ายทะลุหลัง 1 นัด ได้รับบาดเจ็บ แล้วหันไปยิงน้าสาวซึ่งเป็นภรรยาของผู้ก่อเหตุ แต่กระสุนด้านจึงไม่ได้รับบาดเจ็บ
