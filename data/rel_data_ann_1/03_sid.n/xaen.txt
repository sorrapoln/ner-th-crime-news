วันที่ 19 ม.ค.65 ผู้สื่อข่าวได้รับแจ้งว่า เกิดเหตุยิงกันระหว่างเจ้าหน้าที่ตำรวจกับคนร้ายที่กำลังหลบหนีคดีฆ่าคนตาย บริเวณทางลอดใต้สะพานสายเลี่ยงเมือง พื้นที่หมู่ 3 ต.กลางแดด อ.เมือง จ.นครสวรรค์ จึงรุดไปตรวจสอบพบว่า มีกำลังเจ้าหน้าที่ตำรวจ สภ.เมืองนครสวรรค์ จำนวนมาก กำลังเข้าเคลียร์พื้นที่จุดเกิดเหตุ ซึ่งมีผู้บาดเจ็บ 2 ราย คือ ร.ต.อ.ชัยปติญญา แสงปาน รอง สว.สส.สภ.เมืองนครสวรรค์ ถูกคนร้ายใช้อาวุธปืนลูกซองยิงเข้าที่หน้าอกและแขนข้างขวา ส่วนอีกราย นายมานพ อินทร์จันทร์ อายุ 41 ปี ซึ่งเป็นผู้ก่อเหตุ ถูกอาวุธปืนของตำรวจยิงเข้าที่ขาข้างขวา เจ้าหน้าที่หน่วยกู้ชีพกู้ภัยได้รีบนำตัวทั้งคู่ส่ง ร.พ.สวรรค์ประชารักษ์ โดยในที่เกิดเหตุ พบอาวุธปืนลูกซองเบอร์ 12 ของคนร้ายตกอยู่ 1 กระบอก และรถจยย. 1 คัน จึงยึดไว้เป็นหลักฐาน และนอกจากนี้ในที่เกิดเหตุยังพบรถตู้โตโยต้า สีดำ ของพลเมืองดีที่ขับรถไล่ตามคนร้าย ได้รับความเสียหายจากการถูกยิงอีก 1 คันด้วย
