เมื่อวันที่ 28 ธ.ค. พ.ต.ท.ประจวบ แขตสันเทียะ สว.(สอบสวน) สภ.สำโรงใต้ จ.สมุทรปราการ เปิดเผยว่า เมื่อกลางดึกวันที่ 27 ธ.ค.ที่ผ่านมา รับแจ้งมีผู้เสียชีวิตถูกยิงภายในซอยชุมชน หมู่ 4 ต.สำโรงกลาง อ.พระประแดง จ.สมุทรปราการ ไปตรวจสอบพร้อม พล.ต.ต.ชุมพล พุ่มพวง ผบก.ภ.จว.สมุทรปราการ และ พ.ต.อ.จักรพงศ์ นุชผดุง ผกก.สภ.สำโรงใต้ ที่เกิดเหตุบริเวณบันไดขึ้นชั้น 2 หลังบ้านเลขที่ 76 หมู่ 4 พบศพ นายสาคร สินทรัพย์ หรืออ้าย วัดเหนือ อายุ 47 ปี ชาว จ.นนทบุรี สภาพนั่งฟุบอยู่บนขั้นบันไดทางเข้าด้านหลังบ้าน มีบาดแผลถูกกระสุนปืน 9 มม. เข้าหน้าอกซ้าย 1 นัด ส่วนบริเวณหน้าบ้านพบรถจยย.ฮอนด้า เวฟ สีแดงดำ ไม่ติดป้ายทะเบียน มีรอยเลือดหยดอยู่บริเวณโครงพลาสติกกลางรถ จอดอยู่ ใกล้กันมีรถจยย.สายตรวจ สภ.สำโรงใต้ ทะเบียนตราโล่ 88304 โดยมี ส.ต.อ.ธีรสัฒน์ เศษแสนวงศ์ และ ส.ต.ต.อำนาจ สมศรี ผบ.หมู่ งานป้องกันและปราบปราม สภ.สำโรงใต้ ยืนรอในที่เกิดเหตุ และห่างไปประมาณ 50 เมตร พบปืนขนาด 9 มม. ของ ส.ต.ต.อำนาจ ตกอยู่ นอกจากนี้ภายในซอยอ่ำหงส์ หมู่ 1 ท้ายซอยวัดสำโรงใต้ อ.พระประแดง จ.สมุทรปราการ มีปลอกกระสุนปืนขนาด 9 มม. ตกอยู่ 4 ปลอก และยังพบยาบ้า 19 เม็ด และไอซ์ บรรจุอยู่ในถุงซิบขนาดเล็กตกอยู่บนพื้น จึงประสานเจ้าหน้าที่พิสูจน์หลักฐานเก็บหลักฐานรอยนิ้วมือและเขม่าดินปืนที่มือผู้ตายไว้เป็นหลักฐาน ก่อนนำศพส่งชันสูตรหาสาเหตุการเสียชีวิตอย่างละเอียดอีกครั้ง สอบถามเพื่อนผู้ตายที่เห็นเหตุการณ์ ทราบว่า ก่อนเหตุเหตุผู้ตายมาหาตนที่บ้าน ขากลับขณะที่กำลังเดินไปขึ้นรถจยย. ถูกตำรวจสายตรวจสองนายขอตรวจค้น ซึ่งผู้ตายก็ยอมให้ตรวจค้น แต่ขณะนั้นตำรวจค้นพบยาบ้าในตัว ทำให้ผู้ตายได้ขัดขืนแย่งปืนจากเอวตำรวจ ยิงขึ้นฟ้า 1 นัด แล้วยิงใส่ตำรวจ จนต่างพากันหนีหลบกระสุน กระทั่งเกิดการยิงปะทะกัน จากนั้นผู้ตายก็หนีขึ้นรถจยย.ขี่หลบหนีไป สุดท้ายมาพบว่าเสียชีวิตดังกล่าว ซึ่งยอมรับว่าเพื่อนตนก็ผิด ทำผิดแล้วยังขัดขืน ตำรวจก็ต้องยิงเพื่อป้องกันตัว ซึ่งปกติผู้ตายมีนิสัยเป็นนักเลงอันพาลไม่กลัวใคร และมีประวัติคดียาเสพติด ฉายา ‘อ้าย วัดเหนือ’ ในคุกรู้จักทุกคน
