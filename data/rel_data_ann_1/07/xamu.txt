ภาพจากกล้องวงจรปิดภายในร้านทองแห่งหนึ่ง ภายในตลาดเชโก้ ต.มาบยางพร อ.เมือง จ.ระยอง สามารถจับภาพผู้ก่อเหตุเดินเข้ามาในร้านทำทีเป็นลูกค้ามาซื้อทองปกติ และได้ออกอุบายให้พนักงานว่าขอลงสร้อยคอทองคำหน่อย เปลี่ยนไปมา ก่อนจะชักปืนเหน็บที่เอวออกมาขู่ให้พนักงานนำทองในถาดออกมาวางบนตู้กระจก แล้วรวบทองไปทั้งถาดยัดใสกระเป๋ากางเกง แล้ววิ่งหลบหนีไป เหตุการณ์นี้เกิดขึ้นวานนี้ (22 พ.ย. 2562) เมื่อเวลาประมาณ 20.00 น. พนักงานขาย เล่าว่า คนร้ายเป็นชายอายุประมาณ 30 ปี สวมหน้ากากอนามัย สีขาวปิดจมูกและปาก สวมเสื้อยืดแขนสั้นสีดำ นุ่งกางเกงยีนส์สีน้ำเงิน สวมรองเท้าแตะ มาคนเดียวเข้ามาทำทีขอซื้อสร้อยคอทองคำหนัก 3 บาท จากนั้นคนร้ายทำทีเป็นลองสวมใส่คอและถอดออก จากนั้นคนร้ายได้ชักอาวุธปืนพกสั้นที่เหน็บอยู่ที่เอวข้างขวา ขึ้นมาขู่ให้ส่งสร้อยคอทองคำหนักเส้นละ 3 บาทให้ รวม 13 เส้น ไม่อย่างนั้นจะยิง พอคนร้ายได้ทองไปแล้วก็ถือทองออกไปด้วยความรีบร้อน ทำให้สร้อยคอทองคำตกหล่นลงพื้นในร้าน 1 เส้น ซึ่งคนร้ายก็ยังใช้ปืนข่มขู่ให้เปิดประตูร้านให้ ไม่อย่างนั้นจะยิง ทำให้ต้องเปิดประตูร้านให้คนร้ายออกไป ซึ่งคนร้ายก็ยังทำสร้อยคอทองคำตกลงพื้นหน้าร้านอีก 1 เส้น จึงทำให้คนร้ายได้สร้อยคอทองคำไปรวม 11 เส้น น้ำหนักรวม 33 บาท โดยคนร้ายหลบหนีทางบ่อวิน
