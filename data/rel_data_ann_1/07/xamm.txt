เมื่อวันที่ 28 ธ.ค. พล.ต.ต.อำนาจ ไตรพจน์ ผบก.รฟ. สั่งการ พ.ต.อ.ณัฐพงษ์ เกิดเอี่ยม ผกก.4 บก.รฟ. พ.ต.ท.ภาคิน ไกรกิตติชาติ สว.ส.รฟ.สุวรรณภูมิ จับกุม นายอำพัน มีแก้ว อายุ 25 ปี ชาว จ.ราชบุรี ตามหมายจับศาลจังหวัดนครปฐม ที่ จ 184 /2564 ลงวันที่ 14 ก.ค. 2564 ข้อหาข่มขืนกระทำชำเรา ได้ที่หน้าบ้านเลขที่ 24/2 หมู่ 9 ต.ลำเหย อ.ดอนตูม จ.นครปฐม สืบเนื่องจากนายอำพัน ได้ทำทีตีสนิท ด.ญ.จี (นามสมมุติ) อายุ 14 ปี นักเรียนหญิงชั้น ม.2 โรงเรียนแห่งหนึ่งใน จ.นครปฐม ผ่านทางเฟซบุ๊ก ก่อนจะล่อลวงให้มาพบที่บ้านพักของเพื่อนใน อ.นครชัยศรี แล้วลงมือข่มขืน พร้อมข่มขู่ห้ามนำเรื่องไปบอกผู้อื่น ต่อมาผู้ปกครองของ ด.ญ.จี พบเห็นบุตรสาวมีอาการผิดปกติ ซึมเศร้า ไม่พูดจา หวาดกลัวผู้คน จึงเค้นถามจนทราบความจริง ก่อนนำเรื่องเข้าแจ้งความไว้ที่ สภ.เมืองนครปฐม จนมีการออกหมายจับแบะนำมาสู่การติดตามจับกุมตัวได้ดังกล่าว สอบสวน นายอำพัน ให้การรับสารภาพ นอกจากนี้จากการสอบสวนพบว่านายอำพัน ก่อนหน้านี้เคยถูกจับติดคุกคดียาเสพติดเพิ่งพ้นโทษออกมาไม่นาน ก่อนจะมาก่อเหตุดังกล่าว เบื้องต้นจึงนำตัวส่ง สภ.เมืองนครปฐม ดำเนินการตามกฎหมายต่อไป
