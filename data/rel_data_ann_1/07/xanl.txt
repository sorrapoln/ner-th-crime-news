เมื่อเวลา 17.00 น. วันที่ 19 ม.ค.2565 ที่ สภ.บางขัน จ.นครศรีธรรมราช พล.ต.ต.สมชาย ซื่อต่อตระกูล ผบก.ภ.นครศรีธรรมราช ได้รับมอบตัว นายไชยา แสงมณี อายุ 54 ปี ผู้ต้องหาตามหมายจับของศาลจังหวัดทุ่งสง เลขที่ 26/2565 ลงวันที่ 19 ม.ค.2565 ในข้อหาฆ่าผู้อื่นโดยเจตนา และข้อหามีอาวุธปืนไว้ในครอบครองโดยไม่ได้รับอนุญาตฯ กรณีใช้อาวุธปืน 9 มม. ยิง นางกัลยา หรือ แหวว พลสมสาย อายุ 45 ปี นายทุนเงินกู้ในพื้นที่เสียชีวิต ภายในสวนปาล์ม หมู่ 2 ต.บางขัน อ.บางขัน จ.นครศรีธรรมราช เมื่อเย็น 18 ม.ค.ที่ผ่านมา แล้วชิงสร้อยทองคำหนักรวม 4 บาท และขับรถยนต์หลบหนีไปนั้น โดยเมื่อ นายไชยา เดินทางมาถึงทางตำรวจ สภ.บางขัน ได้คุมตัวเข้าห้องสอบสวน มี พล.ต.ต.สมชาย นั่งรอสอบสวนปากคำในเบื้องต้น แต่ นายไชยา ยังปิดปากเงียบไม่ยอมให้การใดๆ กับตำรวจ และไม่ยอมตอบคำถามกับสื่อมวลชน ก่อนตำรวจคุมตัวเข้าห้องขังเพื่อรอดำเนินคดีตามกฎหมายต่อไป.
