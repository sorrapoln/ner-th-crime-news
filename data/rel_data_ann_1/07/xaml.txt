น.ส.ธิดาวรรณ สารภาพผ่านวิดีโอคอลว่า ทราบมาก่อนว่าเยาวชนหญิงที่ก่อเหตุชิงทอง เป็นหนึ่งในสมาชิกที่ร่วมลงทุน เนื่องจากติดต่อกันผ่านโซเชียลมีเดีย ยืนยันไม่มีเจตนาหลอก ยอมรับว่าหมุนเงินไม่ทัน และจ่ายช้า จึงไม่ได้ให้ค่าตอบแทนตามที่ตกลงกันไว้ พร้อมทั้งขอโทษที่เป็นส่วนหนึ่งให้เยาวชนหญิง 17 ปี ก่อเหตุชิงทอง ส่งผลทำให้ต้องเสียอนาคต ทั้งนี้ พล.ต.ท.กรไชย ระบุอีกว่า ผู้ต้องหามีประวัติหลอกให้ผู้อื่นร่วมลงทุน และเคยถูกดำเนินคดีลักษณะนี้มาแล้ว 3- 4 คดี มีผู้เสียหายร่วมลงทุนอย่างน้อย 40-50 คน พบมีเงินหมุนเวียนกว่า 400,000 บาท โดยเบื้องต้น ตำรวจพบว่า ยังมีผู้ร่วมขบวนการอีกหลายคนที่เกี่ยวข้องในการกระทำผิด ขณะนี้กำลังอยู่ระหว่างสืบสวนขยายผลมาดำเนินคดี
