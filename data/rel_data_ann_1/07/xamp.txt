เมื่อเวลา 19.30 น. วันที่ 13 มกราคม พ.ต.ต.วชิรวิชญ์ ก้องไกรสวัสดิ์ สวป.สน.หัวหมาก รับแจ้งเหตุยิงกันมีผู้บาดเจ็บ บริเวณหน้าร้านสินธร สเต๊ก เฮ้าส์ ซอยศรีนครินทร์ 3 แขวงหัวหมาก เขตบางกะปิ กทม. จึงรุดไปตรวจสอบพร้อม พ.ต.อ.สิทธิศักดิ์ นาคามาตย์ ผกก.สส.บก.น.4 เจ้าหน้าที่สายตรวจและฝ่ายสืบสวน สน.หัวหมาก และอาสาสมัครมูลนิธิสยามรวมใจ ที่เกิดเหตุด้านข้างร้านพบผู้บาดเจ็บเป็นวัยรุ่น 2 คน คือ นายเอ นามสมมติ อายุ 17 ปี ถูกยิงด้วยอาวุธปืนไม่ทราบขนาด เข้าที่ขา ทั้ง 2 ข้าง และนายบี นามสมมติ อายุ 17 ปี ถูกยิงด้วยอาวุธปืนไม่ทราบขนาดบริเวณราวนมข้างซ้าย และขาทั้ง 2 ข้าง หมดสติอาการสาหัส โดยทั้ง 2 คนถูกนำส่ง รพ.สมิติเวช ศรีนครินทร์ แพทย์เร่งช่วยเหลือผ่าตัดอาการปลอดภัยทั้งคู่แล้ว นอกจากนี้ ใกล้กันยังพบรถจยย.ฮอนด้า คลิ๊ก สีแดง-ดำ ทะเบียน 1 กค 5777 นครนายก ล้มคว่ำอยู่
