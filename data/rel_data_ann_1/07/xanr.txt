เมื่อเวลา 19.50 น.วันที่ 10 กันยายน 2564 ร.ต.ท.ธีรชัย ศรีเจริญ รอง สว.(สอบสวน) สภ.แม่ปิง อ.เมือง จ.เชียงใหม่ ได้รับแจ้งเหตุรถยนต์ชนรถจักรยานยนต์ มีผู้เสียชีวิต เหตุเกิดก่อนถึงไทยวิจิตรศิลป์ ถนนเชียงใหม่ - ลำปาง ขาออก อำเภอเมือง จังหวัดเชียงใหม่ หลังจากได้รับแจ้งจึงได้รีบรุดไปตรวจสอบที่เกิดเหตุ พร้อมด้วยเจ้าหน้าที่กู้ภัยและแพทย์โรงพยาบาลมหาราชนครเชียงใหม่ ร่วมตรวจสอบที่เกิดเหตุ ที่เกิดเหตุเจ้าหน้าที่ได้พบรถยนต์ยี่ห้อฮอนด้า รุ่นซิตี้ สีขาว หมายเลขทะเบียน ก 4671 เชียงใหม่ ป้ายแดงจอดอยู่ บริเวณด้านหน้ารถข้างขวามีรถจักรยานยนต์ยี่ห้อฮอนด้า รุ่นเวฟ 125i สีดำ หมายเลขทะเบียน คทว 98 เชียงราย ชนท้ายจนรถติดที่หน้ารถยนต์ สภาพท้ายรถพังเสียหายยับเยิน และมีกล่องที่ใช้สำหรับบรรจุอาหารของฟู้ดแพนด้าติดไว้ท้ายรถ ใกล้กันนั้นพบศพผู้เสียชีวิตเป็นชาย 1 ราย นอนอยู่ โดยสวมเสื้อฟู้ดแพนด้าอยู่ ทราบชื่อผู้ตายในเวลาต่อมาคือ นายเกรียงไกร แซ่พ่าน อายุ 30 ปี สภาพศพศีรษะแตกเลือดไหลนองเต็มพื้นถนน ขณะที่เจ้าหน้าที่กำลังตรวจที่เกิดเหตุนั้นได้มีครอบครัวของนายเกรียงไกร ได้เดินทางมาถึงและร้องไห้อย่างหนักหลังจากเห็นศพของคนในครอบครัว ซึ่งทางผู้ขับรถคู่กรณีก็ได้ยกมือไหว้ขอโทษกับเหตุการณ์ที่เกิดขึ้น
