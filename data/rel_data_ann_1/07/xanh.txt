เจ้าหน้าที่ตำรวจ สภ.เมืองหนองคาย รับแจ้งเหตุรถชนกันมีผู้เสียชีวิต บริเวณถนนเลี่ยงเมืองสะพานมิตรภาพไทย-ลาว ต.หนองกอมเกาะ จึงไปตรวจสอบที่เกิดเหตุ พร้อมเจ้าหน้าที่กู้ภัย ที่เกิดเหตุบริเวณข้างถนนพบรถยนต์กระบะส่งน้ำแข็ง สีขาว ด้านหน้ารถยุบ มี นายสนธยา ปัดถา อายุ 26 ปี เป็นคนขับ ยืนรอให้การกับเจ้าหน้าที่อยู่ ห่างไปประมาณ 50 เมตร พบร่างของ นางสมร บุญประกอบ อายุ 62 ปี เสียชีวิตอยู่ข้างถนน ศีรษะกระแทกอย่างแรงจนกะโหลกเปิด พบรถจักรยานยนต์พ่วงข้าง ฮอนด้าเวฟ สีน้ำเงิน ที่ นางสมร ขี่มามีอาหารสดหล่นเกลื่อนพื้น จากการสอบถามเพื่อนบ้านนางสมร รายหนึ่ง ทราบว่า นางสมร เป็นแม่ค้าอาหาร ขายอาหารปรุงสำเร็จ โดย นางสมร จะขี่รถจักรยานยนต์พ่วงข้างไปตลาดทุกวันตั้งแต่เช้า เพื่อซื้อวัตถุดิบมาทำอาหารขาย โดยมีลูกค้าส่วนใหญ่เป็นคนที่ต้องการซื้ออาหารสำหรับใส่บาตรพระ เช้าวันนี้ นางสมร ไปตลาดตามปกติ ก่อนเกิดเหตุได้ขี่ย้อนศรมุ่งหน้าจะกลับบ้านที่บ้านนาไก่ ขณะจะเลี้ยวเข้าข้างโบสถ์คริสต์แห่งหนึ่ง เป็นจังหวะเดียวกับที่รถกระบะส่งน้ำแข็งขับมามุ่งหน้าไปทางด่านสะพานมิตรภาพไทย-ลาว พุ่งชนรถจักรยานยนต์ของ นางสมร อย่างจัง แรงชนทำให้ร่าง นางสมร ไถลไปไกลกว่า 50 เมตร เสียชีวิต ซึ่งเจ้าหน้าที่จะได้สอบสวนหาสาเหตุที่แท้จริงต่อไป.
