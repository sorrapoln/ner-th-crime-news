เมื่อวันที่ 1 มกราคม พ.ต.อ.รุ่งสกุล บุญกระพือ ผกก.สน.ลาดพร้าว เปิดเผยความคืบหน้าเหตุ น.ส.พรประภัสสร์ (สงวนนามสกุล) อายุ 30 ปี สาวทอมบอย ใช้อาวุธปืนยิง น.ส.ตุ๊กตา (สงวนนามสกุล) อายุ 25 ปี แฟนสาวชาวลาว เสียชีวิตคาห้องพักภายในซอยลาดพร้าว 117 ปมเหตุคาดว่าเกิดจากความหึงหวง ก่อนสาวทอมบอยจะติดต่อเจ้าหน้าที่ตำรวจ สน.ลาดพร้าว เข้ามอบตัวว่า จากการสอบสวนผู้ต้องหาให้การปฏิเสธอ้างว่าก่อนเกิดเหตุแย่งปืนกันทำให้ปืนลั่นถูกผู้เสียชีวิต อย่างไรก็ตามเจ้าหน้าที่ตำรวจต้องรวบรวมพยานหลักฐาน ทั้งพยานหลักฐานในที่เกิดเหตุ พยานหลักฐานทางนิติวิทยาศาสตร์ เพื่อมัดตัวผู้กระทำความผิด โดยในวันที่ 2 ม.ค. จะนำตัวผู้ต้องหาไปฝากขังต่อศาลอาญาตามขั้นตอนของกฎหมายต่อไปรายงานข่าวแจ้งว่า สำหรับผู้เสียชีวิตทำงานเป็นพีอาร์ดูแลลูกค้าที่ร้านอาหารแห่งหนึ่ง ภายในตะวันนาพลาซ่า ส่วนผู้ต้องหาเป็นคนขับรถให้กับนายจ้าง บ.เอกชนแห่งหนึ่ง พักอาศัยอยู่ย่านลาดกระบัง โดยมาเปิดห้องเช่าเพื่อพักอยู่กับผู้เสียชีวิตที่อพาร์ตเมนต์ดังกล่าว สำหรับเหตุการณ์ดังกล่าวเกิดขึ้นเมื่อช่วงเวลา 14.00-15.00 น. วันที่ 31 ธ.ค. โดยผู้ต้องหาใช้อาวุธปืนไทยประดิษฐ์ขนาด .38 ยิงที่หน้าอกผู้เสียชีวิต 1 นัด ส่วนปมเหตุคาดว่าเกิดจากความหึงหวง เมื่อผู้เสียชีวิตเป็นหญิงสาวหน้าตาดี มีลูกค้าเข้ามาติดพันหลายคน และฝ่ายผู้เสียชีวิตพยายามตีตัวออกห่าง
