พล.ต.ต.จิรสันต์ แก้วแสงเอก รองผู้บัญชาการตำรวจนครบาล แถลงผลการจับกุมนายวิเชียร ก่อเหตุทุบกระจกรถยนต์ บริเวณหน้าบ้านของผู้เสียหาย ภายในตรอกแม้นศรี เขตป้อมปราบศัตรูพ่าย ก่อนลักเอาทรัพย์สินภายในรถยนต์ไป เช่น โน้ตบุ๊ก และแว่นตา มูลค่ากว่า 40,000 บาท เมื่อวันที่ 6 มกราคมที่ผ่านมา ตำรวจนครบาลพลับพลาไชย 1 สืบสวน และตรวจสอบกล้องวงจรปิด พบผู้ก่อเหตุพยายามอำพรางการแต่งกาย และมีการเปลี่ยนแปลงรูปแบบการเดินทางในการหลบหนี จนทราบว่าผู้ก่อเหตุคือ นายวิเชียร เป็นคนเร่ร่อน จะตระเวนก่อเหตุในช่วงเวลาหลังเที่ยงคืน โดยอาศัยนั่งรอเวลาลงมือ บริเวณถนนราชดำเนิน ปะปนกับคนที่มารอรับการแจกอาหาร เมื่อได้เวลาก็จะนั่งรถประจำทางไปก่อเหตุทั้งในฝั่งพระนครและฝั่งธนบุรี โดยเคยมีประวัติถูกจับกุมดำเนินคดี และเพิ่งพ้นโทษจำคุกมาเมื่อเดือนพฤศจิกายนที่ผ่านมา แต่ก็ยังมาก่อเหตุซ้ำ ตำรวจจึงขออำนาจศาลออกหมายจับในข้อหาลักทรัพย์ในเวลากลางคืน โดยทำอันตรายสิ่งกีดกั้นฯ โดยแปลงตัวหรือปลอมตัวเป็นผู้อื่นฯ และติดตามจับกุมได้ พร้อมของกลาง ไขควง อุปกรณ์ใช้ก่อเหตุทุบกระจก และเสื้อผ้าที่ใส่ในวันก่อเหตุ สอบสวนผู้ต้องหาให้การรับสารภาพว่า กระทำความผิดตามข้อกล่าวหาจริง โดยนำทรัพย์สินไปวางขายทั่วไป และนำเงินไปใช้จ่ายส่วนตัว
