เหตุการณ์เกิดขึ้นเมื่อเวลา 02.30 น.ของวันนี้ (19 ม.ค.) โดยทหารจากศูนย์ปฏิบัติการบริหารการแก้ไขปัญหายาเสพติดชายแดนภาคเหนือ จับกุม นายวชิระพงศ์ พรหมวงษา อายุ 28 ปี ชาวจังหวัดสิงห์บุรี ซึ่งเป็นคนขับรถอเนกประสงค์ หมวดป้ายทะเบียนจังหวัดเชียงราย บรรทุกยาบ้ามาเต็มคันรถจำนวน 33 กระสอบ ตรวจนับได้ทั้งหมด 6.6 ล้านเม็ด โดยขับรถฝ่าจุดตรวจจุดสกัดของทหารและหน่วยงานความมั่นคงในเขตพื้นที่บ้านทุ่งเกลี้ยง ตำบลศรีเมืองชุม อำเภอแม่สาย จังหวัดเชียงราย เจ้าหน้าที่จึงขับรถติดตามไล่ล่าสกัดจับ พร้อมตรวจค้นภายในรถ ขณะที่เจ้าตัวบอกว่า เพิ่งรู้ว่าสิ่งของที่ขนมาเป็นยาบ้า และยังไม่รู้ว่าจะไปส่งที่ไหน เนื่องจากผู้สั่งการบอกเพียงว่าให้ขับตามรถนำขบวนเท่านั้น โดยมีรถขับนำหน้า 3 คัน โดยเจ้าหน้าที่ได้ตรวจสอบภาพหลักฐานกล้องวงจรปิดบริเวณด้านหน้า สภ.เกาะช้าง ก็พบว่ามีรถขับนำหน้าผ่านมาจำนวน 3 คันในเวลาใกล้เคียงกัน ซึ่งจะสืบสวนติดตามตัวคนขับและเจ้าของรถดังกล่าวมาสอบสวนดำเนินคดีต่อไป
