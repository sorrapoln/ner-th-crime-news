เมื่อวันที่ 16 มกราคม ผู้สื่อข่าวรายงานว่า เมื่อเวลา 11.30 น. ของวันที่ 15 มกราคม ร.ต.อ.วัลลพ ยั่งยืน ร้อยเวร สภ.เมืองพัทลุง พร้อมด้วยเจ้าหน้าที่กู้ภัยพัทลุงเข้าตรวจสอบอุบัติเหตุเกิดขึ้นบนถนนสายราเมศวร์ ใกล้เคียงกับสี่แยกไฟแดงช่องโก ตำบลคูหาสวรรค์ อำเภอเมือง จังหวัดพัทลุง ที่เกิดเหตุเจ้าหน้าที่กำลังช่วยเหลือนางสาววนิดา หมื่นหนู อายุ 28 ปี ซึ่งได้รับบาดเจ็บบริเวณขาข้างซ้ายและปวดตามร่างกาย เจ้าหน้าที่เร่งให้การช่วยเหลือก่อนจะนำตัวส่งโรงพยาบาล ห่างกันเจ้าหน้าที่พบร่างของนายกิตติยาคม ตุลย์นิษก์ อายุ 46 ปี อยู่บ้านเลขที่ 80/2 หมู่ 2 ตำบลวัดจันทร์ อำเภอสทิงพระ จังหวัดสงขลา นอนเสียชีวิตอยู่ในสภาพคว่ำหน้ามีเลือดออกจำนวนมาก นอนอยู่กลางถนน ซึ่งทั้งสองคนได้ขับขี่รถจักรยานยนต์ ยี่ห้อ ซูซูกิ สีน้ำเงิน ทะเบียน กยต 952 พัทลุง ถูกกระบะฟอร์ด 4 ประตู ทะเบียน กค 8104 พัทลุง ของนายสมชาย จิตรหลัง อายุ 51 ปี อยู่ที่ 21/24 ถนนจริงจิตร ตำบลทับเทียง อำเภอเมือง จังหวัดตรัง ขับมาด้วยความเร็วสูงก่อนจะเสียหลักเฉี่ยวชนรถยนต์ที่จอดอยู่ข้างทาง และพุ่งชนเข้าอย่างจังกับรถจักรยานยนต์ของนายกิตติยาคมจนเสียชีวิต และนางสาววนิดาซึ่งนั่งซ้อนท้ายมาได้รับบาดเจ็บ ก่อนจะพุ่งไปเสยกับรถกระบะของบริษัทสยามชัย ที่จอดอยู่ข้างทางได้รับความเสียหาย และรถกระบะอีซูซุ ทะเบียน บต 6213 พัทลุง ของนายนิตินันท์ จิตบรรจง อายุ 37 ปี ซึ่งจอดกินข้าวอยู่ร้านข้าวต้มและรถจักรยานยนต์อีกคันได้รับความเสียหาย
