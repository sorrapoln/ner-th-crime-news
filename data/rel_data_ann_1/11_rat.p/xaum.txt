นายชัยยุทธ คำคุณ ที่ปรึกษาด้านพัฒนาระบบควบคุมทางศุลกากร ในฐานะโฆษก กรมศุลกากร เปิดเผยว่า สำนักงานศุลกากรกรุงเทพและกองสืบสวนและปราบปราม ตรวจพบพัสดุต้องสงสัย จำนวน 2 หีบห่อ สำแดงเป็นช็อกโกแลตและเมล็ดกาแฟ ต้นทางจากประเทศสหพันธ์สาธารณรัฐเยอรมนี เพื่อผ่านแดนไปสาธารณรัฐประชาธิปไตยประชาชนลาว จึงได้ เอกซเรย์กล่องพัสดุ โดยเปิดตรวจร่วมกับพนักงานบริษัท ไปรษณีย์ไทย จำกัด พบเป็น ยาเสพติดให้โทษประเภท 1 หรือยาอี จำนวน 50,290 เม็ด มูลค่ากว่า 50 ล้านบาท กรณีเป็นความผิดฐานนำของต้องห้ามเข้ามาในราชอาณาจักร อันเป็นความผิดตาม ม. 244 และ ม. 252 แห่ง พ.ร.บ.ศุลกากร พ.ศ. 2560 และ พ.ร.บ.ยาเสพติดให้โทษ พ.ศ.2522 โดยได้ นำของกลางส่งพนักงานสอบสวนเพื่อดำเนินคดีตามกฎหมาย
