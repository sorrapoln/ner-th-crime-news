เมื่อเวลา 22.00 น. วันที่ 19 ธ.ค. 2564 พ.ต.ท.ยุทธศาสตร์ จันเจือ สารวัตรสอบสวน สภ.บ้านแพ้ว จ.สมุทรสาคร รับแจ้งมีเหตุทะเลาะวิวาทและมีผู้ถูกทำร้ายร่างกายจนเสียชีวิต ภายในบ้านเลขที่ 122/7 หมู่ที่ 5 ต.สวนส้ม อ.บ้านแพ้ว จ.สมุทรสาคร จึงรายงานให้ผู้บังคับบัญชาทราบ ก่อนรุดไปตรวจสอบพร้อมตำรวจสืบสวน สภ.บ้านแพ้ว, ตำรวจสืบสวนภูธรจังหวัดสมุทรสาคร, ตำรวจสายตรวจ, แพทย์จากโรงพยาบาลบ้านแพ้ว (องค์การมหาชน) และกู้ภัยมูลนิธิการกุศลสมุทรสาคร ที่เกิดเหตุพบผู้เสียชีวิตเป็นชาย นอนหงายจมกองเลือดอยู่ใกล้กับประตูทางเข้าออก ทราบชื่อคือนายนรินทร แดงจีน อายุ 34 ปี ที่อยู่ตามบัตรประชาชน เลขที่ 12 หมู่ที่ 4 ต.ท่าเสา อ.กระทุ่มแบน จ.สมุทรสาคร เป็นพนักงานขับรถของสำนักงานโครงการฝ่ายส่งน้ำและบำรุงรักษาที่ 2 (ดำเนินสะดวก) สำนักชลประทานที่ 13 กรมชลประทาน เจ้าหน้าที่ตำรวจได้นำสายกั้นมากันไว้ เพื่อไม่ให้บุคคลที่ไม่มีส่วนเกี่ยวข้องเข้าไปภายใน จากการชันสูตรพลิกศพในเบื้องต้น พบบาดแผลถูกมีดแทงเข้าที่ชายโครงด้านขวา ทะลุอวัยวะสำคัญภายในจำนวน 1 แผล และพบอาวุธที่ใช้ก่อเหตุเป็นมีดทำครัวความยาวประมาณ 30 เซนติเมตร มีคราบเลือดเปื้อนอยู่ ถูกทิ้งไว้ใต้กรงนก จึงเก็บรวบรวมไว้เป็นหลักฐาน ส่วนผู้ก่อเหตุ คือนายสหผล สืบม่วงไทย อายุ 26 ปี ที่อยู่ตามบัตรประชาชน เลขที่ 288 หมู่ที่ 6 ต.บ้านไทร อ.ประโคนชัย จ.บุรีรัมย์ พนักงานโรงงานแห่งหนึ่ง ปัจจุบันพักอาศัยอยู่ในหอพักที่อยู่ฝั่งตรงข้ามเยื้องกับบ้านที่เกิดเหตุเพียงเล็กน้อยประมาณ 100 เมตร โดยหลังก่อเหตุผู้ต้องหาได้กลับไปที่ห้องพักเพื่อเตรียมตัวหลบหนี แต่ถูกเจ้าหน้าที่ตำรวจ และคนในหอพักช่วยกันควบคุมตัวไว้ได้ จากการสอบถามญาติของผู้เสียชีวิตทราบว่า นายนรินทรเป็นพี่ชายของแฟนสาวนายสหผล ซึ่งคบหาดูใจกันมาระยะหนึ่งแล้ว โดยก่อนเกิดเหตุ หลังจากนายสหผลเลิกงาน ได้เดินข้ามจากหอพักมาหาแฟนสาวที่บ้านเกิดเหตุ ซึ่งทำเป็นประจำเกือบทุกวัน แต่วันนี้เกิดมีปากเสียงกันขึ้น เนื่องจากระแวงว่าฝ่ายหญิงจะไปชอบคนอื่น ทั้งที่ทางครอบครัวของแฟนสาว ไม่ว่าจะเป็นแม่ และญาติๆ รวมถึงแฟนสาว ก็ช่วยกันยืนยันว่าไม่มีใครทั้งนั้น แต่ผู้ก่อเหตุยังไม่เชื่อ กระทั่งนายนรินทร ซึ่งเป็นพี่ชาย ออกมาจากบ้าน เพื่อห้ามปรามจนกลายเป็นมีปากเสียงทะเลาะกับนายสหผล สักพักนายสหผลได้วิ่งกลับเข้าไปที่ห้องพัก ก่อนจะคว้าเอามีดทำครัววิ่งตามนายนรินทรเข้าไปในบ้าน แล้วพุ่งแทงนายนริทรในช่วงที่ไม่ทันระวังตัว ทำให้นายนรินทรหลบไม่ทัน ถูกมีดแทงเข้าที่ชายโครงด้านขวาจนมิดด้ามเสียชีวิตคาที่
