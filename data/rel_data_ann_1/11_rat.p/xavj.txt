วันที่ 16 ธ.ค.64 ปฏิบัติงานเชิงรุกตามนโยบายของรัฐบาล พล.ต.นฤทธิ์ ถาวรวงษ์ ผู้บัญชาการกองกำลังผาเมือง ให้ทุกหน่วยสืบเสาะหาแหล่งที่มาของขบวนการค้ายาเสพติดและแรงงานต่างด้าว เพื่อป้องกันทางแนวด้านชายแดน จากนั้น พ.ท.สกลวรรธน์ พุ่มมรินทร์ รองผู้บังคับกองบังคับควบคุมฝ่ายทหารพรานศูนย์ปฏิบัติการกองทัพภาค 3 กองกำลังผาเมือง ให้ ร.ท.เทพฤทธิ์ สมัครเขตวิทย์ ผู้บังคับกองร้อยทหารพราน 3201 ฐานปฏิบัติการกิ่วฮุง นำทหารพรานออกลาดตระเวนพื้นที่ชายแดนบ้านกิ่วฮุง ต.ท่าตอน อ.แม่อาย จ.เชียงใหม่ เมื่อเวลาประมาณ 20.30 น. วันที่ 15 ธ.ค.ที่ผ่านมา จากนั้นก็ได้พบกลุ่มขนยาเสพติด เดินมาตามทางในเส้นทางเท้าที่ไทยปิดป้ายห้ามผ่าน เจ้าหน้าที่ได้ตะโกนให้ปลดสัมภาระและอาวุธ แต่ทางกลุ่มขนยาบ้าได้ไหวตัวยิงเปิดทางหนี กระสุนโดน อส.ทพ.วีระ รกไพร เข้าที่หัวไหล่ข้างขวาได้รับบาดเจ็บ ระหว่างนั้นทหารพรานที่ซุ่มอยู่จึงได้ยิงสกัดเพื่อนำตัวทหารพรานที่บาดเจ็บมาปฐมพยาบาล และนำตัวส่งโรงพยาบาลแม่อายโดยมีการปะทะนาน 5-10 นาที ฝ่ายตรงข้ามส่งเสียงครวญครางนาน 30 นาที คาดว่าได้รับบาดเจ็บ แต่ด้วยเป็นเวลากลางคืน ทหารพรานได้แต่เฝ้าพื้นที่ไว้รอให้สว่างถึงจะเข้าพื้นที่ เพราะฝ่ายตรงข้ามมีอาวุธปืน ทหารพรานที่รับบาดเจ็บจากลูกกระสุนรับการรักษาปลอดภัย ออกจากโรงพยาบาลในช่วงเช้านี้ ฝ่ายทหารพรานได้ตรวจพื้นที่เมื่อฟ้าสว่างประมาณ 06.30 น.พบว่ามีเป้สัมภาระตกอยุ่ 3 ใบ กระจัดกระจาย และพบศพกลุ่มคนขนยาบ้า 1 ศพ ยังไม่ทราบว่าเป็นใคร พล.ต.นฤทธิ์ พร้อมชุดผู้บัญชาการทหารกองกำลังผาเมืองได้ร่วมกับแพทย์โรงพยาบาลแม่อาย ฝ่ายปกครอง ตำรวจภูธรแม่อาย อัยการฝางฯ ตรวจพลิกศพและตรวจนับยาบ้ารวมกันได้ 380,000 เม็ด จึงตรวจยึดไว้เป็นของกลาง ก่อนขยายผลจับกุมผู้ที่อยู่ในขบวนการมาดำเนินคดีต่อไป
