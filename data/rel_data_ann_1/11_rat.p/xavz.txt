วันนี้ (25 ธ.ค.64) เมื่อเวลาประมาณ 13.30 น.ตำรวจ สน.คันนายาวได้รับแจ้งเหตุคนร้ายใช้อาวุธปืนจี้ชิงทองในห้างทองเยาวราช ปากซอยคู้บอน 2 ถนนคู้บอน แขวงรามอินทรา เขตคันนายาว กทม. จึงนำกำลังเข้าไปตรวจสอบ ที่เกิดเหตุเป็นอาคารพาณิชย์ 4 ชั้น 1 คูหา ภายในร้านพบพนักงานหญิงอยู่ในอาการตื่นตระหนก พร้อมให้การว่า ก่อนเกิดเหตุมีคนร้ายเป็นชายอายุประมาณ 30 ปี ผิวดำแดง สวมเสื้อคลุมสีดำ กางเกงยีนส์สีน้ำเงิน ใส่หมวกแก๊ปสีดำ เดินเข้ามาในร้าน ทำทีขอดูสร้อยคอทองคำ หนักเส้นละบาทรวม 3 เส้น เมื่อสบโอกาสจึงแสดงตัวเป็นคนร้าน เปิดเสื้อให้เห็นปืนสั้นออโตเมติกสีดำที่พกไว้ที่เอว และชักปืนออกมาสไลด์ข่มขู่ พนักงานจึงส่งสร้อยคอทองคำจำนวน 3 เส้น รวมน้ำหนัก 3 บาท มูลค่าประมาณ 84,000 บาทให้ โดยคนร้ายวิ่งหลบหนีไปทางซอยคู้บอน 4
