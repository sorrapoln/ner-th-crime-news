ย้อนกลับไปช่วงบ่ายของวันที่ 17 มกราคมที่ผ่านมา ชายวัยรุ่นอายุ 19 ปี โพสต์เฟซบุ๊กท้าทายคู่กรณี ในข้อความระบุว่า "เก่งจริงในแช็ต ไม่กล้าคืออะไร" คล้ายว่าเขาทั้งคู่เคยบาดหมางผ่านการแช็ตมาแล้ว จากนั้นคู่กรณีได้เข้ามาคอมเมนต์ตอบกลับ ทั้งที่ไม่เคยพบหน้ากันมาก่อน นั่นเป็นชนวนเหตุเริ่มต้น ทำให้ทั้ง 2 ฝ่าย นัดเคลียร์ปัญหากันหน้าโรงงานแห่งหนึ่ง ริมถนนมะลิวัลย์ ตำบลบ้านทุ่ม อำเภอเมืองขอนแก่น ในช่วงหัวค่ำของวันเดียวกัน พยานที่เห็นเหตุการณ์ ระบุว่า คู่กรณีของผู้เสียชีวิตพาพวกจำนวน 5 คน ขับรถกระบะมายังจุดเกิดเหตุ จากนั้นก็เห็นชายคนหนึ่งเดินมาผลักอกผู้เสียชีวิต ก่อนจะชักปืนจ่อยิง โดยไม่แน่ใจว่าเป็นใคร หลังเกิดเหตุประมาณ 5 ชั่วโมง ตำรวจชุดสืบสวน สภ.บ้านเป็ด ติดตามจับกุมกลุ่มคนร้ายที่ร่วมก่อเหตุได้ 3 คน ขณะหนีไปหลบซ่อนตัวที่บ้านพัก ในอำเภอหนองเรือ หนึ่งในนั้น คือ ชายอายุ 27 ปี ซึ่งมีปากเสียงกับผู้เสียชีวิตบนเฟซบุ๊ก ส่วนอีก 2 คน อยู่ระหว่างหลบหนี ผู้ต้องหาที่มีปากเสียงบนเฟซบุ๊กกับผู้เสียชีวิต อ้างปมเหตุหึงหวงแฟนสาว และยืนยันว่า เพื่อนรุ่นน้องอายุ 22 ปี ที่ขับรถกระบะพามาเป็นคนยิง ไม่เจตนาจะทำให้เกิดเรื่องบานปลาย แท้จริงแล้ว ปมเหตุของคดีนี้เกิดจากผู้ต้องหาที่ถูกจับได้ และเป็นคู่กรณีของผู้เสียชีวิต หึงหวงแฟนสาว จึงพยายามทักไปคุยกับผู้เสียชีวิต ก่อนจะมีปัญหาบานปลาย โพสต์ท้าทายกันบนเฟซบุ๊ก จากนั้นก็พาพวกมาเอาเรื่อง กระทั่งเกิดเหตุอุกอาจขึ้น กระทั่งช่วงบ่ายของเมื่อวานนี้ ตำรวจชุดสืบสวน สภ.บ้านเป็ด สามารถจับกุม นายอภิสิทธิ์ ชินบุตร อายุ 22 ปี หรือ โอ้ ที่ถูกซัดทอดว่าเป็นมือยิง และพวกอีก 1 คน โดยเขายอมรับว่า เป็นคนลงมือยิง พร้อมอ้างว่า ผู้เสียชีวิตมีปืนเดินตรงเข้ามา จึงยิงเข้าใส่หวังจะป้องกันตัว
