เมื่อวันที่ 10 ธ.ค. นายขวัญชัย มีลาภ อายุ 30 ปี ชาว จ.ร้อยเอ็ด นำคลิปกล้องวงจรปิดที่บันทึกเหตุการณ์ขณะที่ตนเองถูกชายหัวเกรียนคล้ายคนในเครื่องแบบขาเป๋ขับรถฟอร์จูนเนอร์ตามถึงบ้านก่อนจะใช้อาวุธปืนไล่ยิงเมื่อกลางดึกที่ผ่านมา เหตุเกิดซอยข้างหมู่บ้านลัลลี่วิลล์ ซอยมังกรนาคดี หมู่ 5 ต.แพรกษา อ.เมือง จ.สมุทรปราการ ร้องเรียนต่อสื่อมวลชนหลังแจ้งความร้องทุกข์กับพนักงานสอบสวน สภ.เมืองสมุทรปราการ และตำรวจให้ไปหาหลักฐานเอง นายขวัญชัย เล่าว่า ช่วงตี 1 ที่ผ่านมา ขณะขับรถกระบะกลับบ้านซึ่งอยู่ในซอยมังกรนาคดี ระหว่างทางมีรถสองคันขับตามมาเป็นฟอร์จูนเนอร์อยู่ด้านหน้า และรถเก๋งอีกคันอยู่ด้านหลัง และตนก็แซงขึ้นมา ระหว่างที่จะขึ้นสะพาน ก่อนที่ฟอร์จูนเนอร์ขับแซงขึ้นมาอยู่หน้ารถตนอีกในลักษณะคร่อมเลน จู่ๆ เขาก็เปิดไฟเลี้ยวซ้ายและก็ตบเข้าซ้ายแล้วก็เบรกเลย ตนตกใจรีบหักหลบออกและเหยียบคันเร่งไปเพราะแฟนปวดท้อง ซึ่งคาดว่าเขาคงคิดว่าตนไปขับรถปาดหน้าเขาอย่างไรไม่ทราบ และเขาก็ยังขับจี้จะชนรถตนให้ได้ ตนเห็นท่าไม่ดีแล้วจึงรีบขับกลับเข้ามาจอดในบ้านตามอย่างที่คลิปปรากฏ จากนั้นรถฟอร์จูนเนอร์และรถเก๋งก็ขับตามเข้ามาจอด และคนขับฟอร์จูนเนอร์ได้เดินลงมาจากรถโดยถือปืนมาด้วยพร้อมตะโกนว่า มึงเก๋านักเหรอ มึงแรงนักเหรอ ตนก็มาคิดว่าตนไปทำอะไรผิด และตนก็กะว่าจะเดินออกมาเคลียร์ แต่ก็คิดในใจว่าเขาตามมาขนาดนี้ต้องมีอาวุธมาด้วยแน่นอนเลยแอบดูอยู่ข้างกำแพง สักพักเขาก็เดินย้อนกลับไปที่รถพร้อมกับยิงปืนขึ้นฟ้า 1 นัด แล้วขับรถออกไป จากนั้นตนได้โทรศัพท์ไปแจ้งสายด่วน 191 ก่อนจะมีเจ้าหน้าที่สายตรวจเข้ามาและบอกให้ตนไปแจ้งความที่ สภ.เมืองสมุทรปราการ พอไปถึงโรงพัก ร้อยเวรที่เป็นหญิงตัดผมสั้นคล้ายผู้ชายได้ซักถาม ตนก็บอกว่าตนถูกไล่ยิงมาและเล่าเหตุการณ์ให้ฟัง และร้อยเวรคนดังกล่าวก็ถามตนว่าเสียหายอะไรหรือเปล่า ตนก็บอกว่าไม่มีอะไรเสียหายแต่ตกใจกลัวที่เขามาไล่ยิงขนาดนี้ แต่ร้อยเวรกลับบอกว่าตนไม่ได้เป็นผู้เสียหาย ต้องให้เสียหายก่อนถึงจะแจ้งความได้ ตอนนี้ทำได้แค่ลงบันทึกประจำวันรับเรื่องไว้เฉยๆ และเขาก็บอกว่าให้ตนไปหาหลักฐานเอง จะไม่มีตำรวจหรือชุดสืบไปหาหลักฐานให้ ตนก็เลยงงว่าถ้าเป็นอย่างนั้นตนจะมาแจ้งความทำไม และอีกอย่างเกรงว่าจะไม่ปลอดภัยจึงได้ร้องขอความเป็นธรรมต่อสื่อมวลชน
