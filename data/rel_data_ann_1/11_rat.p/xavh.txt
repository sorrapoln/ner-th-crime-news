เวลา 02.00 น.วันที่ 13 ธ.ค.64 เจ้าหน้าที่ทหารกองบังคับการควบคุมสกัดกั้นและปราบปรามยาเสพติดที่ 4 กองกำลังผาเมือง ภายใต้การอำนวยการของ พล.ต. นฤทธิ์ ถาวรวงษ์ ผู้บัญชาการกองกำลังผาเมือง ได้ปฏิบัติหน้าที่ด้านการป้องกันชายแดน ตามนโยบาย ของศูนย์ปฏิบัติการกองทัพบก เพื่อสกัดกั้นการลักลอบค้ายาเสพติด สิ่งผิดกฎหมาย สกัดกั้นการลักลอบเข้าเมืองของแรงงานผิดกฎหมาย ตลอด 24 ชั่วโมง โดยได้ตั้งจุดตรวจ จุดสกัด ชั่วคราว บริเวณ บ.ห้วยหาน หมู่ 9 ต.ปอ อ.เวียงแก่น จ.เชียงราย โดยได้พบรถยนต์ ยี่ห้อโตโยต้า รุ่นรีโว่ สีบอร์นเงิน หมายทะเบียน ยต 8567 เชียงใหม่ ขับผ่านมา จึงได้ขอทำการตรวจค้น แต่รถยนต์คันดังกล่าว ได้เร่งเครื่องเพื่อหลบหนีฝ่าด่านตรวจไป เจ้าหน้าที่ประจำจุดตรวจจึงได้ไล่ติดตาม จนกระทั่งเวลาประมาณ 02.20 น. ทางเจ้าหน้าที่สามารถสกัดรถคันดังกล่าวได้ที่บริเวณ บ.สันติพัฒนา ต.ปอ อ.เวียงแก่น จ.เชียงราย โดยาย โชคอนันต์ สงวนนามสกุล อายุ 25 ปี ชาวต.สันสลี อ.เวียงป่าเป้า จ.เชียงราย เป็นคนขับเพียงลำพัง จากการตรวจค้นภายในรถพบยาเสพติดให้โทษประเภท 1 (ยาบ้า) จำนวน ประมาณ 5,000,000 เม็ด บรรจุอยู่ในกระสอบ จำนวน 25 ใบ บรรทุกอยู่ท้ายกระบะ จากการสอบถามเบื้องต้น นาย โชคอนันต์ ได้ให้การรับสารภาพว่า มีผู้ว่าจ้างให้ทำการขนยาเสพติดดังกล่าวเพื่อนำไปส่งยังชั้นในของประเทศทางเจ้าหน้าที่จึงได้ควบคุตัวเพื่อทำการสอบปากคำและขยายผล
