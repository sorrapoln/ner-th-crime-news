เมื่อวันที่ 1 มกราคม ผู้สื่อข่าวรายงานว่า พล.ต.ต.ธีรเดช ธรรมสุธีร์ ผบก.สส.ภ.2 ร่วมกับ พล.ต.ต.วรา เวชชาภินันท์ ผบก.ภ.จว.ระยอง และ พล.ต.ต.ธรรมจักร คงมงคล ผบก.ภ.จว.บึงกาฬ นำกำลังจับกุม นายนพคุณ ภิรมอยู่ อายุ 34 ปี ชาว อ.ด่านขุนทด จ.นครราชสีมา ผู้ต้องหาตามหมายจับของศาลจังหวัดระยอง ที่ 283/2564 ลงวันที่ 29 ธ.ค.2564 ได้ที่บ้านเลขที่ 376/2 หมู่ 1 ถนนประกอบบูรณะ ต.วิศิษฐ์ อ.เมือง จ.บึงกาฬ พร้อมของกลางเงินสดที่ได้มาจากการชิงทรัพย์ 4,800 บาท รถกระบะ ทะเบียน ผข 4683 ระยอง 1 คัน รถจักรยานยนต์ยามาฮ่า ทะเบียน คงจ 365 ระยอง โดยกล่าวหาว่า ชิงทรัพย์โดยมีอาวุธหรือใช้อาวุธโดยใช้ยานพาหนะเพื่อความสะดวกแก่การกระทำความผิด และพาทรัพย์นั้นไปหรือเพื่อให้พ้นการจับกุม และมีอาวุธปืนและเครื่องกระสุนปืนไว้ในครอบครองฯ พล.ต.ต.ธีรเดชกล่าวว่า สืบเนื่องจากเมื่อวันที่ 28 ธ.ค.ที่ผ่านมา มีคนร้ายเป็นชาย อายุประมาณ 30 ปีเศษ สวมแมสก์สีขาวปิดบังใบหน้า ใช้อาวุธปืนจี้ชิงทรัพย์ร้านทองแม่จรินทร์ 4 อ.บ้านฉาง จ.ระยอง ได้ทรัพย์สินสร้อยคอทองคำหนัก 1 บาท 4 เส้น พร้อมด้วยเงินสด 15,000 บาท รวมมูลค่าประมาณ 130,000 บาท หลังก่อเหตุขับขี่รถจักรยานยนต์หลบหนีไป
