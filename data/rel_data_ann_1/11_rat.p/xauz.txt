เมื่อวันที่ 12 ก.พ. เวลา 03.00 น. ร.ต.อ.วิษณุ แท่นทอง รอง สว.(สอบสวน) สน.สายไหม รับแจ้งเหตุมีกลุ่มวัยรุ่นถูกยิงได้รับบาดเจ็บและเสียชีวิต ภายในซอยสายไหม 34 แขวงและเขตสายไหม กทม. จึงเข้าตรวจสอบพร้อม พ.ต.อ.ธนกรณฑ์ ก้อนแก้ว ผกก.สน.สายไหม พ.ต.ท.นริศ ปรารถนาพร รอง ผกก.สส. เจ้าหน้าที่ฝ่ายสืบสวน สน.สายไหม เจ้าหน้าที่กองพิสูจน์หลักฐาน แพทย์นิติเวช รพ.ภูมิพลฯ และอาสาสมัครมูลนิธิป่อเต็กตึ๊ง ที่เกิดเหตุห่างจากปากซอยเข้าประมาณ 200 เมตร พบมีกลุ่มวัยรุ่นอยู่บริเวณหน้าบ้านหลังหนึ่ง บริเวณถนนหน้าบ้านพบศพ ชายอายุ 21 ปี มีบาดแผลถูกยิงด้วยอาวุธปืน เข้าที่ขมับขวา คาง และอก รวม 3 นัด ห่างออกไปประมาณ 20 เมตร เจ้าหน้าที่พบปลอกกระสุน ปืนขนาด 9 มม. จำนวน 8 ปลอก ตกกระจายเกลื่อนพื้น เจ้าหน้าที่เก็บรวบรวมไว้เป็นหลักฐาน นอกจากนี้ยังมีได้ผู้บาดเจ็บอีก 2 รายเป็นชายอายุ 21 ปีและ อายุ 20 ปี มีบาดแผลถูกยิงตามร่างกาย เจ้าหน้าที่นำตัวส่งโรงพยาบาลภูมิพล จากการสอบสวนเพื่อนผู้ตาย ให้การว่า ก่อนเกิดเหตุผู้ตายและกลุ่มเพื่อนรวม 7 คน กำลังนั่งเล่นโทรศัพท์มือกันอยู่ที่โต๊ะม้านั่งหินที่หน้าบ้าน กระทั่งเวลาประมาณ 02.00น. มีรถจักรยานยนต์ 2 คัน ยี่ห้อยามาฮ่า ฟีโน สีม่วง และฮอนด้า เวฟ สีน้ำเงิน มีคนร้ายมากัน 4 คน สวมหมวกกันน็อค ขับผ่าน เข้าไปในซอยแล้วขี่วนรถออกมา จากนั้นคนซ้อนท้ายจักรยานยนต์ได้ชักอาวุธปืนออกมายิงใส่พวกตนจึงวิ่งกระโดดหลบหนี ทำให้กระสุนถูกเพื่อนได้รับบาดเจ็บและเสียชีวิต
