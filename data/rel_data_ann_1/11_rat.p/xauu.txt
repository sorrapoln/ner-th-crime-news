ผู้สื่อข่าวรายงานว่า จากกรณีที่ ทางเจ้าหน้าที่ตำรวจ สภ.มโนรมย์ รับแจ้งเหตุพบผู้เสียชีวิต ทราบชื่อนาย วรชัย ศรีฉ่ำ อายุ 44 ปี ชาว อ.พยุหะคีรี จ.นครสวรรค์ พ่อค้าขายแตงโม ถูกพบเป็นศพลอยอยู่ในแม่น้ำเจ้าพระยา หน้าวัดใหญ่ ต.ท่าฉนวน อ.มโนรมย์ จ.ชัยนาท สภาพศพ มีบาดแผลฉกรรจ์ที่ศรีษะ มีแผลถูกยิงที่ท้อง และหลัง เมื่อวันที่ 18 ธ.ค. 2564 ที่ผ่านมา ล่าสุดเวลา 22.30 น. วันที่ 20 ธ.ค. 2564 เจ้าหน้าที่ชุดสืบสวนภ.จว.ชัยนาท ทำการขยายผลสืบสวนหาผู้เกี่ยวข้อง จนสามารถจับกุม ผู้ต้องหาได้ 4 คน ทั้งในพื้นที่ชัยนาท และพื้นที่ จ.นครสวรรค์ พร้อมอาวุธ .38ปืนไทยประดิษฐ์ เจ้าหน้าที่ตำรวจจึงควบคุมตัวมาสภ.มโนรมย์ สอบสวนเพิ่มเติม เพื่อดำเนินคดีตามกฎหมาย ในข้อหา ร่วมกันฆ่าผู้อื่นโดยเจตนาและร่วมกันเคลื่อนย้ายทำลายศพหรือส่วนของศพเพื่อปิดบังการตายหรือเหตุแห่งการตาย พร้อมนำตัวไปทำแผนประกอบคำรับสารภาพ และส่งฝากขังที่ศาลโดยคัดค้านการประกันตัว ด้านพ.ต.อ. ชัชพิมุข มีมุข รอง ผบก.ภ.จว.ชัยนาท เผยว่า เมื่อเวลา 21.00 น. วันที่ 16 ธ.ค. 2564 ที่ผ่านมา ที่หน้าบ้านของผู้ตาย เลขที่ 168/1 ม.8 ต.เนินมะกอก อ.พยุหะคีรี จ.นครสวรรค์ ผู้ตายมีปากเสียงกับนายนิมิตรผล สุมาลย์ อายุ 25 ปี จากนั้นทาง นางสาวสรัลพร ครุฑจันทร์ อายุ 24 ปี ซึ่งเป็นน้องสาวคนละพ่อของผู้ตาย โทรตามนายบุญลือ สุมาลย์ อายุ 59 ปี พ่อของนายนิมิตรผล มาช่วย ระหว่างนั้นนายนิมิตรผล ใช้ปืนยิง 2 นัด ส่วนนายบุญลือ ใช้ชะแลง ยาวประมาณ 24 นิ้ว ตีเข้าที่ศรีษะ 2-3 ครั้ง จนเสียชีวิตคาที่ จากนั้นจึงโทรไปหา นายสำเริง ครุฑจันทร์อายุ 66 ปี เป็นพ่อของ นางสาวสรัลพร เพื่อนำรถกระบะมิตซูบิชิไทรทัน สีดำ ทะเบียน บธ 3233 อุทัยธานี มาขนศพ ไปทิ้งลงแม่น้ำเจ้าพระยา บริเวณแพปลา หน้าวัดใหญ่ ม.1 ต.ท่าฉนวน อ.มโนรมย์ จ.ชัยนาท ห่างจากจุดเกิดเหตุประมาณ 20 กิโลเมตร จนกระทั่งลอยอืดติดแพ เมื่อเวลา 09.20 น. วันที่ 18 ธ.ค. 2564 ที่ผ่านมา ส่วนรถจยย.ของผู้ตาย นำไปจอดอยู่ริมถนนสาย อ.พยุหะคีรี - จ.อุทัยธานี ซึ่งอยู่คนละเส้นทางกับที่พบศพ
