เมื่อเวลา 11.00 น. วันที่ 23 ธ.ค.ที่กองบังคับการตำรวจภูธรจังหวัดอุบลราชธานี พล.ต.ต.สถาพร เอมโอษฐ์ ผู้บังคับการตำรวจภูธรจังหวัดอุบลราชธานี พร้อมด้วยเจ้าหน้าที่ ร่วมกันแถลงข่าวตรวจยึดยาเสพติดให้โทษประเภท 1 (ยาไอซ์) น้ำหนักรวม 299 กิโลกรัม พร้อมด้วยรถกระบะ เชฟโรเลต สีขาว ไม่ติดแผ่นป้ายทะเบียน สืบเนื่องจากเวลาประมาณ 23.00 น. ของคืนที่ผ่านมา พ.ต.อ.ชัยกฤต โชติวรรณ ผกก.สภ.เขมราฐ ได้รับแจ้งจากสายลับ ว่า จะมีกลุ่มผู้ค้ายาเสพติดชาวลาว จะลักลอบส่งยาเสพติดที่บริเวณพื้นที่ ต.นาแวง อ.เขมราฐ จ.อุบลราชธานี เจ้าหน้าที่จึงสนธิกำลังเข้าตรวจสอบที่บริเวณริมถนนสายบ้านนาสะอาด-บ้านถ้ำตาลาว พบรถกระบะต้องสงสัย เชฟโรเลต สีขาว ไม่ติดแผ่นป้ายทะเบียน วิ่งผ่านมา เจ้าหน้าที่จึงส่งสัญญาณเพื่อขอตรวจค้น แต่มีชายฉกรรจ์ 2 คน นั่งมาในรถรู้ว่าเป็นเจ้าหน้าที่ จึงได้จอดรถทิ้งแล้ววิ่งหลบหนีเข้าป่าข้างทางหลบหนีไปได้ ซึ่งเบื้องต้นเจ้าหน้าที่ได้ทำการตรวจค้นด้านหลังรถกระบะพบไอซ์ 9 กระสอบและในตัวรถ 1 กระสอบ รวมทั้งหมด 299 กก. มูลค่า 299 ล้านบาท จึงได้ทำการตรวจยึดนำของกลางส่งพนักงานสอบสวน สภ.เขมราฐ ดำเนินคดี จากการสืบสวนทราบว่า ยาเสพติดดังกล่าวเป็นของกลุ่มท้าวฟ้าใส ไชยสิงห์ ราษฎรบ้านนาโค เมืองสองคอน แขวงสะหวันนะเขต สปป.ลาว โดยได้มอบหมายให้ ท้าวริน ไชยสิงห์ น้องชายของท้าวฟ้าใส ไชยสิงห์ ดำเนินการแทน ปัจจุบัน ท้าวฟ้าใส ไชยสิงห์ ยังคงหลบหนีการจับกุมของทางการลาวอยู่ในพื้นที่เมืองสองคอน แขวงสะหวันนะเขต สปป.ลาว ขณะเดียวกันท้าวฟ้าใส ยังคงมีความพยายามลักลอบลำเลียงยาเสพติดเข้ามายังฝั่งไทย และมีความเคลื่อนไหวอย่างต่อเนื่อง ซึ่งการลำเลียงเข้ามายังฝั่งไทยแต่ละครั้งพบว่ายาเสพติดมีจำนวนมาก และกลุ่มที่รับจ้างลำเลียงก็มีความชำนาญการในการหลบหนี ทำให้เจ้าหน้าที่ปฏิบัติงานค่อนข้างยาก
