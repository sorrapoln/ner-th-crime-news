จากกรณีมีกลุ่มวัยรุ่นไล่ยิงรถของกลุ่มวัยรุ่นคู่กรณีบริเวณปากซอยศรีนครินทร์ซอย 3 พื้นที่สนหัวหมากเมื่อช่วงหัวค่ำที่ผ่านมา พล.ต.ต.จิรสันต์ แก้วแสงเอก รองผู้บัญชาการตำรวจนครบาล ในฐานะโฆษกกองบัญชาการตำรวจนครบาล เปิดเผยว่า ขณะนี้ชุดสืบสวนสามารถพิสูจน์ทราบตัวบุคคลผู้ก่อเหตุทั้งหมดแล้ว โดยพบว่ากลุ่มผู้ก่อเหตุมีการใช้รถ 4 คัน และกลุ่มผู้ก่อเหตุไม่ต่ำกว่า 4 คน โดยยังต้องสอบปากคำผู้ได้รับบาดเจ็บด้วย เพื่อนำมาประกอบในการสืบสวนสอบสวนหาตัวผู้กระทำผิดต่อไป ส่วนสาเหตุของเหตุการณ์ครั้งนี้จะเกิดขึ้นจากความขัดแย้งส่วนบุคคลหรือความขัดแย้งระหว่างสถาบันหรือไม่ ยังไม่สามารถชี้ชัดได้ แต่จากข้อมูลพบว่าผู้ได้รับบาดเจ็บกำลังศึกษาอยู่ที่วิทยาลัยเทคนิคแห่งหนึ่ง แต่ยังไม่ได้รายละเอียดจากผู้บาดเจ็บว่ากลุ่มผู้ก่อเหตุศึกษาอยู่ในสถาบันอาชีวะใดหรือไม่ เกี่ยวข้องกับเรื่องของความขัดแย้งระหว่างสถาบันหรือไม่
