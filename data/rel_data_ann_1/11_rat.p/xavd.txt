ความคืบหน้ากรณี นายอิสมาแอน หมัดวัง อายุ 63 ปี อาชีพพนักงานรักษาความปลอดภัย ถูกวัยรุ่นทำร้ายร่างกาย เตะเสยปลายคางจนล้มหงายหลังเสียชีวิตคาที่ บริเวณซอยนักบุญ ม.3 ต.สวนพริก อำเภอพระนครศรีอยุธยา จ.พระนครศรีอยุธยา ล่าสุด ผู้ต้องหา ทราบชื่อนายธวัชชัย มะโนแจ่ม หรือเบล อายุ 28 ปี ได้เดินทางมาพร้อมครอบครัวและทนายความ เพื่อเข้ามอบตัวกับตำรวจสภ.เมืองพระนครศรีอยุธยาเรียบร้อยแล้ว นายธวัชชัย ยอมรับสารภาพว่า ได้ทำร้ายร่างกายนายอิสมาแอนจนถึงแก่ความตายจริง เนื่องจากผู้ตายมึนเมาสุรา แล้วเข้ามาอาละวาด หาเรื่องตนเองที่กำลังซ้อนท้ายรถจักรยานยนต์ของแฟนเลี้ยวเข้าซอยนักบุญ แล้วหยอกล้อกับเพื่อนที่ขี่รถจักรยานยนต์มาคู่กัน พร้อมอ้างว่า ผู้ตายได้ต่อยเข้าที่ใบหน้าของนายธวัชชัยก่อน จึงพยายามป้องกันตัว โดยได้ผลักอก ต่อย และเตะผู้ตาย 2 ครั้งจนล้มลง โดยไม่ทราบว่า ผู้ตายเสียชีวิตคาที่
