20 ม.ค.2565 ตำรวจ กก.4 กองบังคับการปราบปราม (บก.ป.) จับนายชาญณรงค์ หรือจุก หรือนายชิน อายุ 79 ปี ผู้ต้องหาตามหมายจับของศาลจังหวัดไชยา ที่ 26/2546 ลงวันที่ 5 พ.ย.2546 ต้องหาว่ากระทำความผิดฐาน “ฆ่าผู้อื่นโดยไตร่ตรองไว้ก่อน” สืบเนื่องจากประมาณปี พ.ศ. 2540 นายชาญณรงค์ หรือจุก ขณะนั้นเป็นผู้ใหญ่บ้านใน ต.ท่าชนะ อ.ท่าชนะ จ.สุราษฎร์ธานี ประกอบอาชีพรับเหมาก่อสร้าง และเป็นผู้ชนะการประมูลงานโครงการขุดลอกคลองตลิ่งของกรมพัฒนาที่ดิน ซึ่งขณะดำเนินงานตามโครงการดังกล่าว บริษัทของผู้ต้องหาทำให้พืชผลของชาวบ้านบริเวณริมคลองได้รับความเสียหาย ชาวบ้านจึงรวมตัวกันแจ้งให้นายสิทธิโชค(ผู้เสียชีวิต) ซึ่งเป็น สจ.สุราษฎร์ธานี ในขณะนั้น ช่วยคลี่คลายปัญหาความเดือดร้อน โดยพาชาวบ้านเข้าร้องเรียนต่อผู้ว่าราชการจังหวัดสุราษฎร์ธานี จนมีคำสั่งให้ระงับโครงการชั่วคราว ต่อมาวันที่ 6 พ.ค.2540 เวลาประมาณ 21.00 น. เกิดเหตุคนร้ายร่วมกันใช้อาวุธปืนลูกซองยาว 5 นัด และอาวุธปืนสั้นรีวอลเวอร์ ขนาด .38 ลอบยิงนายสิทธิโชค เสียชีวิตที่ ต.วัง อ.ท่าชนะ จ.สุราษฎร์ธานี จากการสืบสวนสอบสวนเชื่อว่าน่าจะเกี่ยวข้องกับกรณีที่ผู้เสียชีวิตเป็นผู้นำชาวบ้านร้องเรียนบริษัทรับเหมาก่อสร้างของผู้ต้องหา ซึ่งตำรวจดำเนินคดีกับผู้ต้องหารวม 6 คน คือมือปืนผู้ก่อเหตุ 4 คน คือนายประศาล , นายบูรณ์ , นายลำดวน และ นายประทาน , กลุ่มผู้จ้างวานคือ น.ส.โสภิดา และ นายชาญณรงค์ ผู้ต้องหา
