น้องคลั่งคว้ามีดฟันคอพี่ชายขาดกระเด็นก่อนแทงซ้ำดับสยองคาเปล เปิดเผยเช้าวันที่ 17 ม.ค. พ.ต.อ.อนุศักดิ์ ศักดาวัชรานนท์ รอง ผบก.ภ.จ.หนองคาย รับรายงานว่าเมื่อกลางดึกคืนวันที่ 16 ม.ค. พ.ต.อ.พฤศ ภาสว่าง ผกก.สภ.เฝ้าไร่ รับแจ้งเหตุฆ่ากันตายที่บ้านเลขที่ 138 หมู่ 1 บ้านนาฮำ ต.เฝ้าไร่ อ.เฝ้าไร่ ไปตรวจสอบพร้อมตำรวจชุดสืบสวน แพทย์เวร รพ.เฝ้าไร่ หน่วยกู้ภัยเฝ้าไร่ กู้ภัยชบา 191 โพนพิสัย และกู้ภัยสว่างศรีวิไลบึงกาฬ ที่เกิดเหตุเป็นบ้าน 2 ชั้น ครึ่งปูนครึ่งไม้ เลขที่ 138 หมู่ 1 ต.เฝ้าไร่ อ.เฝ้าไร่ จ.หนองคาย ในห้องโถงกลางบ้านพบศพนายอธิพงษ์ พลเสน อายุ 30 ปี สวมเสื้อแขนยาวสีกรมท่า นุ่งกางเกงยีนส์สีดำ เสียชีวิตอยู่บนเปล สภาพศีรษะขาดออกจากคอตกอยู่บนพื้นบ้านเป็นที่สยดสยอง ลำตัวมีรอยถูกแทงด้วยของมีคมที่หน้าอก นิ้วขาด เลือดไหลนองเต็มพื้น ส่วนผู้ก่อเหตุยืนรอให้การกับตำรวจไม่ได้หลบหนีไปไหน ทราบชื่อนายณัฐพล พลเสน อายุ 24 ปี เป็นน้องชายแท้ๆของผู้ตาย สอบถามเบื้องต้นยังให้การวกไปวนมา สภาพคล้ายคนหลอนยาเสพติด ตรวจสอบภายในบ้านพบมีดดาบยาว 2 ฟุต เปื้อนคราบเลือด วางไว้บนโต๊ะกลางบ้าน นายณัฐพลบอกว่าเป็นผู้ลงมือฆ่าพี่ชายตัวเอง แต่ไม่ยอมบอกสาเหตุ ตำรวจควบคุมตัวไว้แล้วนำไปตรวจปัสสาวะ ไม่พบสารเสพติด แต่นายณัฐพลยอมรับกับเจ้าหน้าที่ว่าได้เสพยาบ้ามาก่อนหน้านี้หลายวันแล้ว
