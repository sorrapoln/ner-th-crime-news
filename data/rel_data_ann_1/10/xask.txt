เมื่อช่วงสายของวันนี้ (19 ม.ค.) ผู้บัญชาการตำรวจภูธรภาค 5 พร้อมด้วยหน่วยงานทหาร และชุดปราบปรามยาเสพติด ร่วมกันแถลงผลจับกุมยาเสพติดรายสำคัญรวม 3 คดี พร้อมตรวจยึดยาบ้าของกลางได้กว่า 8,616,000 เม็ด โดยรายแรก เจ้าหน้าที่ด่านตรวจยาเสพติด สภ.ห้วยไร่ อำเภอเด่นชัย จังหวัดแพร่ จับกุมยาบ้า 12 กล่องโฟม ทั้งหมด 2.3 ล้านเม็ด ภายในรถกระบะบรรทุกผัก หมวดป้ายทะเบียนจังหวัดเชียงราย ไปส่งปลายทางที่่ย่านสำโรงเหนือ จังหวัดสมุทรปราการ ได้ค่าจ้างนำส่งเป็นเงิน 6,000 บาท ส่วนคดีที่ 2 ตำรวจและทหารกองกำลังผาเมือง จับกุมยาบ้าล็อตใหญ่ เม็ดสีม่วง จำนวน 30 กระสอบ กว่า 6 ล้านเม็ด พร้อมรถกระบะ 2 คัน ได้ผู้ต้องหา 3 คน คือ นายต่ง แซ่โซ้ว อายุ 25 ปี ชาวจังหวัดพะเยา, นายพลทัต แซ่ลี อายุ 23 ปี และ นายฉัตรชัย นววรเศรษฐ์ อายุ 21 ปี ชาวจังหวัดเชียงราย โดยขนยาบ้ามาจากอำเภอเชียงแสน มุ่งหน้าไปยังอำเภอเทิง จนกระทั่งมาถูกเจ้าหน้าที่สกัดจับเอาไว้ได้ ส่วนคดีที่ 3 ตำรวจด่านตรวจยาเสพติด สภ.แม่พริก จังหวัดลำปาง จับกุมยาบ้า 143 มัด รวมกว่า 286,000 เม็ด พร้อมรถยนต์ลากจูง หรือรถสไลด์ โดยมีรถเก๋งอยู่ด้านบน พร้อมผู้ต้องหา 3 คน คือ นายทศพร บำรุงชาติ อายุ 33 ปี, นายประสิทธิ์ แสงสว่าง อายุ 42 ปี และ นายวีรชาติ กัปโก อายุ 20 ปี ทั้งหมดเป็นชาวจังหวัดราชบุรี สำหรับของกลางยาบ้าที่ตรวจยึดได้ในล็อตนี้ พบว่ามีการประทับตราบนยาบ้าหลายแบรนด์ ทั้งเลข 7 ตอง 9 และโลโกยี่ห้อรถหรู เป็นเม็ดสีม่วง ประทับตราสัญลักษณ์ตัวแอล ซึ่งตรวจพบในครั้งนี้เป็นครั้งแรก โดยพบว่าจากการขยายผลทั้ง 3 คดี มีผู้บงการอยู่เบื้องหลังคือ นายบุญชัย แซ่มัว อายุ 56 ปี หรือ "เสี่ยอ้วน วัวชน" หรือ "ป๋อลี" ราชายาเสพติดในพื้นที่ภาคเหนือ
