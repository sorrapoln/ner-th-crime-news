พ.ต.อ.ชาญชัย อินนรา ผกก.สืบสวนตำรวจภูธร จ.อุบลราชธานี สืบทราบว่าจะมีการลำเลียงยาเสพติดจากประเทศเพื่อนบ้านเข้ามาในพื้นที่แนวชายแดนด้าน อ.เขมราฐ จ.อุบลราชธานี และ อ.ชานุมาน จ.อำนาจเจริญ จึงนำได้สนธิกำลังร่วมลาดตระเวนตรวจสอบตามริมฝั่งแม่น้ำโขงจาก อ.เขมราฐ ไปยังเขตติดต่อ อ.ชานุมาน มาถึงบริเวณ ถนนสายบ้านโคกก่ง-บ้านหินกอง ต.โคกก่ง อ.ชานุมาน พบรถยนต์กระบะยี่ห้อโตโยต้าสีดำ วิ่งผ่านมา เจ้าหน้าที่จึงส่งสัญญาณเพื่อขอตรวจสอบ มี นายบรรทร อุณาศรี อายุ 55 ปี เป็นคนขับท่าทางมีพิรุธ ตรวจค้นที่กระบะท้ายพบกระสอบสีเขียวจำนวน 3 กระสอบวางอยู่กระบะท้ายรถยนต์ เจ้าหน้าที่จึงเปิดออกมาพบเป็นยาบ้า 219 มัด จำนวน 438,000 เม็ด จากการสอบถามเบื้องต้น นายบรรทร ให้การรับสารภาพว่ารับจ้างขนยาบ้าจากพ่อค้ายาเสพติดรายใหญ่ชาวลาว เป็นเงิน 40,000 บาท ให้นำยาบ้ามาวางไว้ริมถนนตามจุดที่กำหนด จากนั้นก็จะมีเครือข่ายมารับ เคยรับจ้างขนยาบ้ามาแล้ว 1 ครั้งโดยครั้งนี้เป็นครั้งที่ 2 สาเหตุเนื่องจากทำนาขายข้าวไม่ได้ราคา หาเงินใช้หนี้ ธ.ก.ส. เจ้าหน้าที่จึงนำตัวใช้ พ.ร.บ.ยึดทรัพย์ประกอบด้วยรถไถแบบนั่งขับยี่ห้อคูโบต้าสีส้ม 1 คัน, ที่ดินไม่มีเอกสารสิทธิจำนวน 26 ไร่ ราคาประมาณ 500,000 บาท และ ที่ดิน สปก. จำนวน 8 ไร่ ราคาประมาณ 500,000 บาท นำตัวผู้ต้องหาพร้อมของกลางส่งพนักงานสอบสวน สภ.ชานุมาน จ.อำนาจเจริญดำเนินคดีตามกฎหมายต่อไป.
