เมื่อวันที่ 20 ธ.ค. ภายใต้การอำนวยการของ พล.ต.ต.ภูมินทร์ พุ่มพันธุ์ม่วง ผบก.ปพ. พ.ต.อ.ศิววงศ์ ดำรงสัจจ์ศิริ ผกก.3 บก.ปพ. พ.ต.ท.ปริญญา เอิบอาบ รอง ผกก.3 บก.ปพ. สั่งการให้ ร.ต.อ.นริศ มานพ รอง สว. กก.3 บก.ปพ. พร้อมชุดสืบสวนเข้าจับกุมนายไพบูลย์ บริสุทธิ์ อายุ 52 ปี ผู้ต้องหาตามหมายจับศาลจังหวัดระนอง ที่ จ.76/2561 ลงวันที่ 30-31 ก.ค. 61 ในข้อหา “ร่วมกันฆ่าผู้อื่นโดยไตร่ตรองไว้ก่อน” โดยจับกุมได้ที่บริเวณกลางซอยจอมเกตุพัฒนา ต.หาดใหญ่ อ.หาดใหญ่ จ.สงขลา สืบเนื่องจากกลางดึกวันที่ 22 ก.ค. 61 นายไพบูลย์ กับพวก ได้ใช้อาวุธปืนไล่ยิงใส่กลุ่มคนที่บริเวณหน้าร้านเหล้าแห่งหนึ่งในพื้นที่เมืองระนอง ซึ่งขณะนั้นนายภูมิพรรดิ์ เพื่อนของผู้ต้องหาได้ใช้อาวุธปืนจ่อยิงนายเทพฤทธิ์ หรือแจ็ค แช่ฮ่อง ถูกหน้าผากเสียชีวิต ก่อนที่ทั้งสองคนจะช่วยเหลือพากันหลบหนีไป หลังจากนั้นตำรวจได้ลงพื้นที่ติดตามมาโดยตลอด จนกระทั่งสืบทราบว่านายไพบูลย์ ได้หลบหนีคดีมากบดานและเช่าบ้านอยู่ในซอยจอมเกตุพัฒนา ตำรวจจึงได้เฝ้าติดตาม จากนั้นเมื่อพบผู้ต้องหาจึงแสดงตัวเข้าจับกุม จากการสอบสวน นายไพบูลย์ รับสารภาพว่า ตนและพวกไปเที่ยวกินเหล้าในร้านเหล้า อ.เมือง จ.ระนอง และได้มีปัญหากัน เขม่นกันกับกลุ่มผู้ตาย ซึ่งหลังจากร้านปิด กลุ่มผู้ต้องหาได้ขับรถตามกลุ่มผู้ตาย จากนั้นได้มีการท้าทายกัน จึงก่อเหตุดังกล่าวขึ้น หลังจากเกิดเหตุได้แยกย้ายหลบหนี ก่อนถูกตำรวจจับกุมตัวไว้ได้ เบื้องต้น ตำรวจควบคุมตัวส่งพนักงานสอบสวน สภ.เมืองระนอง จ.ระนอง เพื่อดำเนินคดีตามกฎหมายต่อไป
