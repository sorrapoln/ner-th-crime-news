คดีฆาตกรรมนี้เกิดขึ้นในบ้านหลังหนึ่ง เขตอำเภอหนองไผ่ จังหวัดเพชรบูรณ์ พบศพ นายประภาส สาริพัด อายุ 64 ปี เจ้าของบ้านนอนอยู่บนเตียง มีผ้าห่มคลุมไว้ โดยที่ต้นคอพบรอยถูกตีเป็นแผลฉกรรจ์ นายสมโภชน์ สาริพัด อายุ 61 ปี น้องชายผู้เสียชีวิต ยืนยันว่าคนร้ายคือ นายสิทธิศักดิ์ สุวรรณสิทธิ์ อายุ 35 ปี ผู้ที่มาเช่าบ้านพักอาศัยอยู่ โดยนายสิทธิศักดิ์ ได้ทำร้ายนายสมโภชน์จนบาดเจ็บด้วย เหตุเกิดช่วงวันที่ 11 มกราคมที่ผ่านมา ตำรวจรวบรวมหลักฐานขอศาลออกหมายจับนายสิทธิศักดิ์ ในข้อหาฆ่าผู้อื่น กระทั่งติดตามจับกุมตัวได้ที่วัดแห่งหนึ่งในอำเภอภักดีชุมพล จังหวัดชัยภูมิ ผู้ต้องหายอมรับว่า เขามีปัญหากับนายประภาสและน้องชาย เพราะไม่พอใจที่ไปแจ้งตำรวจเรื่องที่เขาก่อเหตุทะเลาะวิวาทในวงสุรา วันเกิดเหตุระหว่างที่ทั้ง 3 คน นั่งดื่มสุราด้วยกันบริเวณโต๊ะหินหน้าบ้าน นายสมโภชน์เมาหลับไปแล้ว ส่วนนายประภาสมึนเมามาก และได้แต่ดื่มเหล้า ไม่ยอมกินข้าว ด้วยความโมโห ผู้ต้องหาจึงพลั้งมือหยิบด้ามขวานตีไปที่ต้นคออีกฝ่าย 1 ครั้ง หลังก่อเหตุผู้ต้องหาได้ออกจากบ้านเช่า กระทั่งช่วงหัวค่ำกลับมาเห็นนายประภาสนอนอยู่ จึงอุ้มตัวไปไว้ที่เตียงและห่มผ้าให้ ซึ่งผู้ต้องหายืนยันว่าตอนนั้น นายประภาส ยังคงมีชีวิตอยู่ สามารถพูดโต้ตอบได้ กระทั่งรุ่งเช้าตื่นมารู้ว่านายประภาสเสียชีวิต จึงหลบหนีไปหาพระที่รู้จักในจังหวัดชัยภูมิ เพื่อขโมยสบงจีวร วันที่ 13 มกราคม เข้าป่าไปโกนผม ปลอมตัวเป็นพระภิกษุ หนีความผิดได้ 3 วัน ก็ถูกจับกุมตัว
