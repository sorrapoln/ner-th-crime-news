วันนี้ (23 พ.ย.2564) ตำรวจภูธรภาค 1 แถลงข่าวการตรวจยึดอาวุธปืน 700 กระบอก ได้จากผู้ต้องหาในพื้นที่ 9 จังหวัด เพื่อป้องกันอาชญากรรมในช่วงก่อนการเลือกตั้งสมาชิกองค์การบริหารส่วนตำบล และนายกองค์การบริหารส่วนตำบล วันที่ 28 พ.ย.นี้ พล.ต.อ.ดำรงศักดิ์ กิตติประภัสร์ รอง ผบ.ตร. เปิดเผยว่า จากการตรวจสอบของกลาง และผู้ต้องหาที่จับกุมได้ ยังไม่พบคดีใดเกี่ยวข้องเหตุรุนแรงในคดีการเลือกตั้ง ส่วนพื้นที่ที่ตำรวจแสดงความเป็นห่วงในช่วงโค้งสุดท้ายก่อนการเลือกตั้ง ให้น้ำหนักไปที่ภาคใต้ เนื่องจากมีการแข่งขันสูง ผู้สมัครแต่ละคนลงพื้นที่อย่างเข้มข้น นอกจากนี้ยังพบมีกลุ่มติดอาวุธอยู่ในพื้นที่ จึงเกรงจะถูกใช้เป็นเครื่องมือ ซึ่งสำนักงานตำรวจแห่งชาติ มีคำสั่งติดตามอย่างใกล้ชิด
