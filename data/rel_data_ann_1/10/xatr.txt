เมื่อวันที่ 16 ม.ค. เจ้าหน้าที่ตำรวจ สน.โชคชัย รับแจ้งเหตุมีผู้ใช้อาวุธปืนยิงตัวเองเสียชีวิต ภายในบ้านเลขที่ 61 ซอยนาคนิวาส 5 ถนนลาดพร้าว แขวง-เขตลาดพร้าว กทม. จึงรุดไปสอบสวน พบศพนายมิเชล ชัยโรจน์ พูพาร์ต อายุ 52 ปี หรือที่รู้จักกันในชื่อ ไมเคิล พูพาร์ต อดีตพระเอกดารารุ่นใหญ่ลูกครึ่งยุค 90 มีบาดแผลจากอาวุธปืนที่ศีรษะ 1 แผล ใกล้ตัวพบอาวุธปืน 1 กระบอกตกอยู่ เจ้าหน้าที่จึงเก็บไว้เป็นหลักฐาน ส่วนภายในห้องไม่พบร่องรอยการต่อสู้ หรือรื้อค้นแต่อย่างใด จากการสอบสวนเบื้องต้นทราบว่า ไมเคิล พูพาร์ต ป่วยด้วยโรคซึมเศร้ามานานกว่า 2 ปี และมีโรคกล้ามเนื้ออ่อนแรง ซึ่งเมื่อเวลาประมาณ 23.00 น.วานนี้ (15 ม.ค.) ที่ผ่านมา มารดาพาผู้เสียชีวิตขึ้นนอนตามปกติ ก่อนวันนี้จะขึ้นไปตามเพื่อให้ลงมาทานข้าวแต่กลับพบว่าได้ใช้อาวุธปืนยิงตัวเองเสียชีวิตแล้ว เบื้องต้นทางครอบครัวไม่ติดใจสาเหตุการเสียชีวิตแต่อย่างใด และขอความเป็นส่วนตัว ก่อนนำร่างส่งนิติเวชโรงพยาบาลตำรวจ และจะประสานญาติให้นำศพไปประกอบพิธีทางศาสนาต่อไป
