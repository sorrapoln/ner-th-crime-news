ผู้สื่อข่าวรายงานว่า เมื่อเวลา 03.30 น.วันที่ 11 ต.ค.ที่ผ่านมา เจ้าหน้าที่ตำรวจ สภ.งาว อ.งาว จ.ลำปาง ได้รับแจ้งเหตุว่ามีคนถูกมีดฟันเสียชีวิตที่บ้านหลังหนึ่ง หมู่ที่ 9 ต.บ้านร้อง อ.งาว จ.ลำปาง จึงรุดไปที่เกิดเหตุพร้อมด้วย แพทย์โรงพยาบาลงาว และหน่วยกู้ภัยทางหลวงอำเภองาว ในที่เกิดเหตุเป็นบ้านไม้ชั้นเดียว ภายในบ้านที่ห้องโถงพบศพ นายเดช รับงาน อายุ 57 ปี สภาพศพนอนห่มผ้าตะแคงไปทางด้านซ้าย จากการชันสูตรพลิกศพ พบว่าบริเวณท้ายทอย 2 แผล ขมับขวา 3 แผล รวม 5 แผล นอนเสียชีวิตจมกองเลือด เจ้าหน้าที่สอบปากคำผู้ที่เกี่ยวข้องทั้งหมด รวมทั้ง น.ส.แก้วสอน ปัญญาดี อายุ 45 ปี เจ้าของบ้านซึ่งเป็นหญิงใบ้ พยานสำคัญ ได้ให้การกับ จนท.โดยมีคนคอยแปลให้พอจับใจความได้ว่า ผู้ตายซึ่งเป็นแฟนมีบ้านอยู่กันคนละหลังแต่อยู่ในหมู่บ้านเดียวกัน โดยผู้ตายจะมาที่บ้านหลังเกิดเหตุเป็นบางครั้ง ขณะที่ตนเองนอนอยู่ในห้องนอน ส่วนผู้ตายนอนที่ห้องโถงด้านนอก ช่วงประมาณ 03.00 น. ได้มีคนร้ายได้บุกเข้ามาที่ในบ้านแล้วใช้มีดฟันผู้ตายจนเสียชีวิต ก่อนที่คนร้ายจะหลบหนีไปจึงวิ่งไปบอกพี่ชายที่บ้านอยู่ใกล้กันและแจ้งตำรวจ เจ้าหน้าที่ตำรวจได้สืบสวน หาตัวผู้ต้องสงสัยซึ่งมีการนั่งล้อมวงดื่มสุรากันในคืนเกิดเหตุเพื่อมาสอบถามข้อมูล
