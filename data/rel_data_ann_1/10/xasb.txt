เมื่อเวลา 05.20 น. วันที่ 23 พ.ย.64 พ.ต.อ.สัญชัย พิสัยพันธ์ ผกก.สภ.คง พ.ต.ท.ชัชวาล อภิรมย์ชวาล รองผกก.สอบสวน สภ.คง จ.นครราชสีมา ได้รับแจ้งเหตุจากนายสุวิทย์ ชื่นนอก ผู้ใหญ่บ้านทองหลาง หมู่ 3 ต.โนนเต็ง อ.คง ว่า มีเหตุคนถูกทำร้ายร่างกายด้วยของมีคม เสียชีวิต 1 ราย ที่กระท่อมนาท้ายหมู่บ้านทองหลาง จึงรีบรุดไปยังที่เกิดเหตุพร้อมหน่วยกู้ภัยรื่นจิตอาสา ที่เกิดเหตุเป็นกระท่อมตั้งอยู่กลางทุ่งนาท้ายหมู่บ้านทองหลาง ภายในพบศพชายทราบชื่อ นายฉัตร์ ภักดีกลาง อายุ 43 ปี บ้านเลขที่ 12 หมู่ 8 ต.หนองมะนาว อ.คง จ.นครราชสีมา ถูกฟันด้วยของมีคมนับ 10 แผล โดยเฉพาะช่วงลำคอและศีรษะ นอนเสียชีวิตอยู่บนที่นอนในกระท่อม ส่วนผู้ก่อเหตุไม่ใช่ใครที่ไหนเป็นภรรยาของผู้ตายนั่นเองทราบชื่อคือ น.ส.นิตยา อักษรกลาง อายุ 43 ปี หลังก่อเหตุไม่ได้หลบหนียืนรอมอบตัวกับเจ้าหน้าที่ตำรวจ ห่างจากจุดเกิดเหตุประมาณ 20 เมตร พบอาวุธมีดที่ใช้ก่อเหตุ ลักษณะเป็นมีดพร้ามีรอยคราบเลือดติดอยู่ ทิ้งไว้ในพงหญ้า เจ้าหน้าที่ตำรวจจึงเก็บไว้เป็นหลักฐาน
