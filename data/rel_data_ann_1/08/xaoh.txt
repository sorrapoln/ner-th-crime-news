เมื่อเวลา 11.00 น. วันที่ 19 ม.ค. 65 พ.ต.ท.นภดล มุกดา รอง ผกก.สอบสวน สภ.เขาพนม จ.กระบี่ รับแจ้งมีเหตุยิงกันตายที่บ้านเลขที่ 244/1 บ้านคลองแห้ง หมู่ 7 ต.เขาพนม หลังรับแจ้งจึงรายงานผู้บังคับบัญชาทราบตามลำดับ พร้อมด้วยตำรวจชุดสืบสวน สภ.เขาพนม ชุดสืบสวน ภ.จว.กระบี่ ตำรวจพิสูจน์หลักฐาน แพทย์เวร รพ.เขาพนม กู้ภัยมูลนิธิประชาร่วมใจเขาพนม เดินทางไปตรวจสอบที่เกิดเหตุ พบศพผู้เสียชีวิตทราบชื่อคือ นายสุธรรม เสือแก้ว อายุ 40 ปี อยู่บ้านเลขที่ 224 ซึ่งอยู่ใกล้กับจุดพบศพ นอนตายในสภาพนุ่งกางเกงกีฬาขาสั้นสีน้ำเงินตัวเดียว ไม่สวมเสื้อ นอนคว่ำหน้าอยู่ในสวน ระหว่างบ้านเลขที่ 244/1 กับบ้านเลขที่ 224 สภาพศพถูกยิงด้วยอาวุธปืนขนาด 11 มม. เข้าบริเวณชายโครงซ้าย กระสุนตัดขั้วหัวใจทะลุหลัง 1 นัด ใกล้กับศพพบอาวุธมีดปลายแหลมยาว 40 ซม. กับขวานยาว 40 ซม. ตกอยู่ ห่างไปประมาณ 3 เมตร พบปลอกกระสุนปืนขนาด 11 มม. ตกอยู่ 4 ปลอก กระสุนชนิดเดียวกันตกอยู่ 1 นัด จึงเก็บไว้เป็นหลักฐาน ส่วนคนก่อเหตุทราบชื่อคือ นายไทยมิตร รุ่งเรือง อายุ 42 ปี อยู่บ้านเลขที่ 230 หมู่ 6 ต.เขาพนม อาชีพเป็นช่างรับเหมาติดตั้งกระจกและฝ้าเพดาน หลังก่อเหตุ นำอาวุธปืนที่ใช้ก่อเหตุเป็นปืนสั้นขนาด 11 มม. เดินทางไปรอมอบตัวที่ สภ.เขาพนม แล้ว ตำรวจสอบสวน นายสำรวญ เสือแก้ว อายุ 43 ปี พี่ชายผู้ตาย ทราบว่า ก่อนเกิดเหตุผู้ตายอยู่บ้านเพียงคนเดียว ส่วนตนออกไปทำธุระนอกบ้าน พอรับแจ้งเหตุก็รีบกลับมาดู พบน้องชายถูกยิงตายแล้ว โดยคนยิงคือนายไทยมิตร ซึ่งเป็นลูกชายของนางวรรณี ท่าดี อายุ 66 ปี เจ้าของบ้านเลขที่ 244/1 ซึ่งบ้านอยู่ใกล้กัน ส่วนปมเหตุจะมาจากเรื่องอะไรไม่ทราบ แต่ยอมรับว่าน้องชายกับเพื่อนบ้านมีปัญหาขัดแย้ง มีปากเสียงกันมานานแล้ว แต่ที่ผ่านมาไม่เคยถึงกับลงไม้ลงมือกัน และยอมรับว่าน้องชายเคยเสพยา ปัจจุบันก็ยังดื่มน้ำต้มใบกระท่อม
