เมื่อวันที่ 26 ธันวาคม ร.ต.ท.หญิง พลอยกินรี บุปผะโพธิ์ รอง สว.(สอบสวน) สน.ลำผักชี รับแจ้งมีผู้เสียชีวิตในบ้านเลขที่ 40/11 หมู่ 5 ถนนลำไทร แขวงโคกแฝด เขตหนองจอก กรุงเทพฯ จึงเดินทางไปตรวจสอบพร้อม พ.ต.ท.ศักดิพัฒน์ เหรียญทอง รอง ผกก.(สอบสวน) สน.ลำผักชี ,เจ้าหน้าที่กองพิสูจน์หลักฐาน, แพทย์นิติเวช รพ.ตร. และเจ้าหน้าที่มูลนิธิร่วมกตัญญู ที่เกิดเหตุเป็นบ้านเดี่ยวชั้นเดียว เนื้อที่ 35 ตร.ว. ที่หน้าบ้านพบรถจักรยานยนต์ ยี่ห้อฮอนด้า เวฟ สีดำแดง หมายเลขทะเบียน 9กช 3678 กรุงเทพมหานคร จอดอยู่หน้าบ้าน ในรั้วบ้านบริเวณลานจอดรถ พบร่างนายอำนวย (สงวนนามสกุล) อายุ 62 ปี อดีตพนักงานธนาคารกรุงเทพ สภาพเปลือยท่อนล่าง นอนคว่ำหน้า ใส่เสื้อสีขาว มีคราบเลือดติดจำนวนมาก มีบาดแผลถูกแทงตามลำตัว และมีแผลฉกรรจ์ที่ลำคอ โดยมีมีดปักอยู่ที่ลำคอ เสียชีวิตในจุดเกิดเหตุ ซึ่งตำรวจสามารถจับกุมผู้ก่อเหตุได้ภายในบ้านหลังดังกล่าว ทราบชื่อคือ นายณรงค์ศักดิ์ (สงวนนามสกุล) อายุ 24 ปี พนักงานคลังสินค้าแห่งหนึ่งย่านรามคำแหง ก่อนจะควบคุมตัวไปสอบสวนที่ สน.ลำผักชี
