เมื่อเวลา 21.00 น.วันที่ 14 มกราคม พ.ต.อ.รณภัฎ ทับทิมธงไชย ผกก.สภ.บางแม่นาง จ.นนทบุรี พ.ต.ท.ศุภชัย ศรีศักดิ์ รอง ผกก.สส.สภ.บางแม่นาง พ.ต.ต.ณัฐวุฒิ มิ่งเมือง สว.สส. ร.ต.อ.สันติชัย ดีพร้อม รอง.สว.สส.ร่วมกันจับกุมตัวนางสุธาริน กลิ่นแก้ว อายุ 37 ปี อยู่บ้านเลขที่ 158 ตรอกจันทร์เกษม แขวงบางซื่อ เขตบางซื่อ กรุงเทพมหานคร ผู้ต้องหาตามหมายจับ ศาลจังหวัดนนทบุรี ข้อหาลักทรัพย์ พยายามฆ่าผู้อื่น พาอาวุธมีดไปในเมือง หมู่บ้าน ทางสาธารณะโดยไม่มีเหตุอันควร จับกุมตัวได้ซอยเพชรเกษม 81 ปั๊มก๊าซ แขวงหนองแขม เขตหนองแขม กรุงเทพมหานคร พ.ต.อ.รณภัฎ กล่าวว่า การจับกุมครั้งนี้สืบเนื่องจากเมื่อวันที่ 29 ธันวาคม 64 เวลาประมาณ 17.00 น. เจ้าหน้าที่ตำรวจ สภ.บางแม่นาง ได้รับแจ้งมีคนร้ายเป็นหญิงพาลูกชาย 2 คน เข้ามาก่อเหตุลักทรัพย์เป็นขนมปัง 2 ห่อ ขนมเยลลี่ 1 ห่อ น้ำอัดลม 1 ขวด มูลค่ารวม 59 บาท เหตุเกิดร้านสะดวกซื้อบิ๊กซีมินิ หน้าหมู่บ้านพฤกษา 26 หมู่ที่ 4 ต.บางแม่นาง อ.บางใหญ่ จ.นนทบุรี พนักงานทางร้านควบคุมตัวไว้ได้ เมื่อผู้ก่อเหตุเห็นว่าถูกจับจึงได้ให้ลูกชาย 2 คน เดินกลับบ้านไป ระหว่างรอเจ้าหน้าที่ตำรวจไปรับตัวหญิงผู้ก่อเหตุได้ใช้อาวุธมีดที่ซุกอยู่ในชั้นขายของ แทงชายโครงซ้าย น.ส.บุษบา วัฒนประดิษฐ อายุ 23 ปี พนักงานของร้านได้รับบาดเจ็บแล้ววิ่งหลบหนีออกไป
