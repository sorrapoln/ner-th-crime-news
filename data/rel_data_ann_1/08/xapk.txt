วันนี้ (14 ก.ย.2564) เมื่อเวลาประมาณ 03.00 น. เจ้าหน้าที่ตำรวจ สภ.เมืองลำปาง ได้รับแจ้งว่า มีผู้เสียชีวิต ที่หอพักแห่งหนึ่ง ในชุมชนเทศบาล 4 ถ.รอบเวียง ต.สวนดอก อ.เมืองลำปาง จ.ลำปาง จากนั้น จึงประสาน พ.ต.ท.ประภากร ทะชมพู สว.(สอบสวน) พร้อมด้วย แพทย์หญิง สินี รุ่งจิรัตน์ แพทย์นิติเวช รพ.ลำปาง เข้าตรวจสอบ ต่อมา ในช่วงเช้า เวลาประมาณ 07.00 น. ทั้งพนักงานสอบสวน และ แพทย์นิติเวช ได้เข้าไปยังที่เกิดเหตุ เป็นหอพัก 2 ชั้น อยู่ในซอย ชุมชนเทศบาล 4 พบว่าที่ห้องเลขที่ 9 พบศพผู้เสียชีวิต เป็นหญิง 1 ราย สภาพนอนหงายบนเตียงนอน ขาห้อยตกลงมาทั้ง 2 ข้าง ทราบชื่อต่อมาคือ นางบุญมา อายุ 58 ปี ชาว จ.อุตรดิตถ์ โดยมี นายเอก อายุ 40 ปี ลูกชายของผู้เสียชีวิต ได้รอเจ้าหน้าที่อยู่ที่ห้องดังกล่าว โดยแจ้งกับเจ้าหน้าที่ว่า แม่ตัวเองน่าจะเป็นโรคหัวใจเสียชีวิต เจ้าหน้าที่ได้ร่วมกันชันสูตรเบื้องต้นพบว่า ผู้ตายมีรอยแผลคล้ายถูกของมีคมแทงบริเวณราวนมข้างขวา มีรอยเลือดตกบนที่นอนจำนวนหนึ่ง แต่ตามร่างกายคาดว่าจะถูกทำความสะอาดคราบเลือดไปแล้ว จึงผิดสังเกต ก่อนจะควบคุมตัว นายเอก ไปสอบสวนที่ สภ.เมืองลำปาง จากนั้นจึงได้รายงานผู้บังคับบัญชา นำโดย พ.ต.อ.ศราวุธ วะเท ผกก.สภ.เมืองลำปาง พร้อม พ.ต.ท.สืบสกุล ขุนเพิ่ม รอง ผกก.(สอบสวน)ฯ พร้อมกำลัง เจ้าหน้าที่ชุดสืบสวน และ สายตรวจ สภ.เมืองลำปาง เจ้าหน้าที่พิสูจน์หลักฐาน 5 ลำปาง และ หน่วยกู้ภัยสว่างนครลำปาง ร่วมตรวจสอบ
