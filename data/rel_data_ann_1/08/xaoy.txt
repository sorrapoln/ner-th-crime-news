เมื่อเวลา 09.30 น. วันที่ 15 มกราคม 65 ร.ต.อ.สุกฤษ บึงจันทร์ รอง สว.(สอบสวน)สภ.แหลมงอบ ได้รับแจ้งจาก พระอธิการภิญโญ เจ้าอาวาสวัดแหลมงอบ ว่ามีพระลูกวัดเกิดทะเลาะวิวาทกันภายในวัด และมีการใช้ของแหลมคมแทงกันจนได้รับบาดเจ็บ หลังรับแจ้งจึงเดินทางมาตรวจสอบ พร้อมนายปฐมพงษ์ เส็งดอนไพร ปลัดอำเภอแหลมงอบ เจ้าหน้าที่ตำรวจชุดสืบสวน สภ.แหลมงอบ และเจ้าหน้าที่กู้ภัยสว่างบุญช่วยเหลือธรรมสถานตราด ได้เดินทางมายังวัดแหลมงอบ เมื่อมาถึงก็พบว่าจุดเกิดเหตุอยู่ด้านหลังศาลาของวัด ซึ่งเป็นแปลผัก ตรวจสอบทราบว่าได้มีชาวบ้านช่วยกันนำพระลูกวัดที่ถูกแทงด้วยของแหลมคม จนได้รับบาดเจ็บบริเวณแผ่นหลังด้านซ้าย ส่งโรงพยาบาลแหลมงอบเป็นที่เรียบร้อยแล้ว ทราบชื่อคือ พระโกศล แซ่ตั๋น อายุ 59 ปี สำหรับคู่กรณีที่ก่อเหตุเป็นพระลูกวัดด้วยกันและยังคงอยู่ที่วัด อยู่ในสภาพหัวปูดโน ทราบชื่อ พระพาด บุญลอย อายุ 75 ปี เจ้าหน้าที่กู้ภัยได้ทำการปฐมพยาบาลก่อนนำตัวส่งรักษาที่โรงพยาบาลแหลมงอบเช่นกัน
