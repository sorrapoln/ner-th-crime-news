วันที่ 8 มกราคม 2565 ที่กองบัญชาการตำรวจนครบาล (บช.น.) พล.ต.ต.จิรสันต์ แก้วแสงเอก รองผู้บัญชาการตำรวจนครบาล ในฐานะโฆษก บช.น. กล่าวถึงการปรับเปลี่ยนเวลาการจำหน่ายสุรา ว่าขณะนี้ยังรอทางศบค. รัฐบาล กรุงเทพมหานคร ซึ่งขณะนี้กรุงเทพมหานครยังเป็นพื้นที่นำร่องการท่องเที่ยว การดำเนินการในส่วนของผับ บาร์ คาราโอเกะยังไม่เปิดอยู่แล้ว การดื่มสุรายังสามารถดื่มได้ถึงเวลา 23.00 น. แต่มีข้อมูลว่าอาจจะปรับเวลาเป็น 21.00 น. ขณะนี้ยังคงเหมือนเดิม ทางเจ้าหน้าที่ก็ปฏิบัติไปซึ่งกองบัญชาการตำรวจนครบาล ได้ประชุมเตรียมความพร้อมไว้แล้ว เมื่อศบค.ประกาศเป็นเวลา 21.00 น. จะมีการประชุมกำชับการปฏิบัติของเจ้าหน้าที่ตำรวจให้เตรียมความพร้อมในการดำเนินการตรวจสอบบังคับใช้กฎหมายเพื่อให้เป็นไปตามนโยบายของรัฐบาล พล.ต.ต.จิรสันต์ กล่าวว่า ทางตำรวจได้เพิ่มกำลังในการตรวจสอบและเพิ่มความเข้มมาอย่างต่อเนื่องตั้งแต่วันที่ 1 พฤศจิกายน 2564 ทั้งนี้เมื่อมีการปรับเวลาก็จะต้องเพิ่มความเข้มให้มากยิ่งขึ้น เพื่อให้ผู้ประกอบการปฏิบัติภายใต้กรอบของกฎหมาย ที่ผ่านมาตั้งแต่วันที่ 1 มกราคม 2565 ได้จับกุมจำนวน 49 ราย เป็นการจำหน่ายสุราในเวลาห้าม 28 ราย และอีก 21 รายเป็นการจำหน่ายสุราโดยไม่มีใบอนุญาตจากสำนักอนามัย กรุงเทพมหานคร จากการกวดขันในระยะหลังไม่ค่อยพบการกระทำความผิด ส่วนใหญ่จะปฏิบัติตามกรอบของกฎหมาย
