วันนี้ (17 ม.ค. 65) เมื่อเวลา 10.00 น. ที่กองบังคับการตำรวจภูธรจังหวัดอุดรธานี (บก.ภ.จว.อุดรธานี) พล.ต.ต.พิษณุ อุณหเสรี ผบก.ภ.จว.อุดรธานี พร้อมด้วย พ.ต.อ.พันธ์เพ็ชร เหล่ากำเนิดเพชร ผกก.สส.ภ.จว.อุดรธานี ร่วมกันแถลงข่าวจับกุม นายเต้ย (นามสมมุติ) อายุ 19 ปี พร้อมกลางยาบ้า 2,164,000 เม็ด รถกระบะ สีบรอนซ์ หมายเลขทะเบียน ผต 6207 อุดรธานี รถจักรยานยนต์ สีแดง หมายเลขทะเบียน 1กฐ 2951 หนองคาย โดยจับกุมได้ที่ซอยข้างโรงเรียนน้ำเป ต.รัตนวาปี อ.รัตนวาปี จ.หนองคาย พ.ต.ท.สรพงษ์ งิมสันเทียะ รอง ผกก.สส.ภ.จว.อุดรธานี เปิดเผยว่า สืบเนื่องจากเมื่อวันที่ 15 ม.ค. 65 ที่ผ่านมา ชุดปราบปรามยาเสพติด ได้รับแจ้งจากสายลับ ว่ามีนายโตโต้ ซึ่งเป็นคนไทยไปอาศัยอยู่ สปป.ลาว ได้โทรศัพท์ติดต่อมาว่าจ้างให้ขนยาบ้า 2.1 ล้านเม็ด จากริมฝั่งโขง อ.โพนพิสัย จ.หนองคาย ไปส่งลูกค้าที่ อ.วังน้อย จ.พระนครศรีอยุธยา ในราคา 3 แสนบาท โดยจะมี นายเต้ย เป็นคนขับรถกระบะพาสายลับไปรับยาที่ริมฝั่งโขง จึงวางแผนจับกุม ให้สายลับนั่งรถกระบะไปรับยาบ้ากับ นายเต้ย ตามคำสั่ง นายโตโต้ ส่วนตำรวจได้ขับรถสะกดรอยตามไป กระทั่งเวลา 22.00 น. นายโตโต้ ได้โทรศัพท์มาแจ้งเปลี่ยนที่รับยาบ้าจาก อ.โพนพิสัย จ.หนองคาย ไปรับยาบ้าที่ริมฝั่งโขงท้ายหมู่บ้านน้ำเป ต.รัตนวาปี อ.รัตนวาปี จ.หนองคาย นายเต้ย ได้ขับรถกระบะไปรับยาบ้า โดยมีชายวัยรุ่น 2 คน ขับขี่รถจักรยานยนต์มาช่วยขนกระสอบยาบ้าขึ้นท้ายกระบะรถ เสร็จแล้วขับรถนำหน้าออกมาจากซอยข้างโรงเรียนน้ำเป มุ่งหน้าไป จ.หนองคาย ตำรวจที่ดักซุ่มได้ขับรถเข้าขวาง แล้วแสดงตัวเข้าจับกุม โดยชายวัยรุ่นที่ขับขี่รถจักรยานยนต์นำหน้าเห็นตำรวจ ได้ขับขี่รถหลบหนีไปด้วยความชำนาญพื้นที่ ตำรวจจึงจับกุม นายเต้ย พร้อมยาบ้าของกลาง ก่อนควบคุมตัวไปสอบสวน
