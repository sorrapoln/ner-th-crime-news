พล.ต.ต.จิรสันต์ แก้วแสงเอก รองผู้บัญชาการตำรวจนครบาล ในฐานะโฆษกกองบัญชาการตำรวจนครบาล เปิดเผย กรณีอาสาสมัครมูลนิธิร่วมกตัญญูและมูลนิธิเพชรเกษมทะเลาะวิวาทกันในพื้นที่ สน.ทุ่งสองห้องและโคกคราม ว่า ขณะนี้อยู่ระหว่างสืบสวนติดตามผู้ต้องหามาดำเนินคดี เพราะมีการกระทำความผิดทั้ง 2 ฝ่าย โดยทำร้ายร่างกายและใช้อาวุธปืน แต่ทั้ง 2 เหตุ ไม่ใช่เหตุต่อเนื่องเป็นการก่อเหตุในพื้นที่ สน.ทุ่งสองห้องจบแล้ว ต่างฝ่ายต่างมาแจ้งความ เมื่อแจ้งความเสร็จ ต่างแยกย้ายไปแล้ว ก็ไปเกิดเหตุยิงใส่กันบริเวณปั้มน้ำมันในพื้นที่โคกครามอีกจุด โดยยังไม่สามารถพิสูจน์ทราบว่าใช้อาวุธปืนอะไร ทั้งนี้ ที่ผ่านมาการกองบัญชาการตำรวจนครบาลเคยให้แต่ละมูลนิธิมาพูดคุยกำหนดแนวทางการปฏิบัติ เพื่อไม่ให้เกิดปัญหาการกระทบกระทั่งระหว่างกัน แต่ก็ยังมีเหตุเกิดขึ้น ซึ่งจากข้อมูลเบื้องต้นทั้ง 2 มูลนิธิ เคยเป็นมูลนิธิเดียวกันแต่แยกตัวออกไป ทั้งนี้ เจ้าหน้าที่มูลนิธิเสียสละทำประโยชน์ให้สังคมจนได้รับการชมเชย แต่การมีเรื่องบาดหมางไม่ควรให้เกิดขึ้น และระหว่างการปฏิบัติหน้าที่ ก็ไม่ควรจะพกพาอาวุธปืน หากพบมีการพกพาตำรวจก็ต้องดำเนินคดีตามกฎหมาย ส่วนผู้บริหารมูลนิธิต้องมีมาตรการลงโทษ ซึ่งต่อไปจะต้องใช้การทำความเข้าใจกัน หารือร่วมกับผู้บริหารของมูลนิธิต่าง ๆ เพื่อแก้ไขทางตำรวจต้องตรวจสอบทุกเรื่องทั้งขออนุญาตรถฉุกเฉินต้องปฏิบัติภายใต้กรอบกฎหมายให้ถูกต้อง
