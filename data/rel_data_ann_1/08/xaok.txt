วันที่ 24 ธ.ค.2564 พ.ต.อ.ณัฐพล จันมะโน ผกก.สภ.สันกำแพง เปิดเผยว่า เมื่อช่วงค่ำของวันที่ 21 ธ.ค.ที่ผ่านมา ได้รับแจ้งเหตุมีผู้ถูกแทงเสียชีวิตภายในบ้านหลังหนึ่ง ต.แม่ปูคา อ.สันกำแพง จ.เชียงใหม่ หลังรับแจ้งจึงรุดไปตรวจสอบพร้อมเจ้าหน้าที่ที่เกี่ยวข้อง ที่เกิดเหตุเป็นบ้าน 2 ชั้นครึ่งไม้ครึ่งปูน ที่ชั้นล่างพบศพ น.ส.มาลี (ขอสงวนนามสกุล) อายุ 66 ปี ซึ่งเป็นเจ้าของบ้านดังกล่าว สภาพสวมเสื้อแขนสั้นลายสีฟ้า ใส่กางลายดอกลายสีฟ้า มีบาดแผลบริเวณซี่โครงขวา 1 แผล ตามลำตัว 3 แผล และแขนอีก 3 แผล รวม 7 แผล นอนหงายเสียชีวิตจมกองเลือด ส่วนผู้ก่อเหตุคือ นายสุขสันต์ (ขอสงวนนามสกุล) อายุ 57 ปี น้องชายแท้ ๆ ของผู้ตาย ยืนรอมอบตัวอยู่ที่เกิดเหตุ จากการสอบสวน นายสุขสันต์ ให้การอ้างว่า ขอเงินพี่สาว 1,000 บาท จะเอาไปจ่ายเงินประกันสังคมที่ขาดส่งมา 3 เดือน แต่พี่สาวบอกว่า ไม่มีเงินไม่ให้ เกิดโต้เถียงกัน โมโหจึงใช้มีดปลายแหลมยาวประมาณยาว 10 นิ้วแทงพี่สาวแท้ ๆ จนเสียชีวิตดังกล่าว
