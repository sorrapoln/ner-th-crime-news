เมื่อเวลา 22.00 น. ของคืนวันที่ 29 พ.ย.64 ที่ผ่านมา พ.ต.อ.ปิยภัทร ทองพันเลิศกุล ผกก.สภ.ระแงะ จ.นราธิวาส รับแจ้งจากกำนัน ต.มะรือโบตก มีเหตุฆ่ากันตายภายในบ้านเลขที่ 73 ม.2 ต.มะรือโบตก จึงพร้อมด้วย ว่าที่ ร.ต.จิรัสย์ ศิริวัลลภ นายอำเภอระแงะ และกำลังเจ้าหน้าที่ตำรวจทหารฝ่ายปกครองจำนวนหนึ่งร่วมรุดเดินทางไปตรวจสอบที่เกิดเหตุ พบชาวบ้านจำนวนหนึ่งยืนมุงอยู่ที่บ้านเกิดเหตุ เป็นบ้านไม้ยกสูงชั้นเดียว เจ้าหน้าที่จึงได้กันออกห่าง ก่อนที่จะเดินขึ้นไปตรวจสอบภายในบ้านพัก พบนางสาวอาดีเร๊ะ หะยีดือเร๊ะ อายุ 78 ปี นอนจมกองเลือดเสียชีวิตอยู่ภายในห้องโถงกลางบ้านพัก โดยมีร่องรอยบาดแผลถูกของมีคมเชือดที่บริเวณลำคอเป็นแผลฉกรรจ์ เจ้า 1 หน้าที่จึงได้นำศพผู้เสียชีวิตส่งโรงพยาบาลระแงะ เพื่อให้แพทย์ทำการชันสูตรพลิกศพอย่างละเอียดอีกครั้ง ต่อมาเจ้าหน้าที่ทราบว่าผู้ก่อเหตุคือ นายมาหะมะ บือราเฮง อายุ 36 ปี ซึ่งเป็นบุตรชาย ได้ขี่รถ จยย.ยี่ห้อฮอนด้า รุ่นเวฟ สีแดงดำ ทะเบียน 1 กค 6577 ปัตตานี หลบหนีไปแล้ว พ.ต.อ.ปิยภัทร ทองพันเลิศกุล ผกก.สภ.ระแงะ ได้แจ้งประสานไปยัง สภ.เขตใกล้เคียง เพื่อตั้งจุดตรวจจุดสกัดซึ่งคาดว่าเป็นเส้นทางหลบหนีของคนร้าย
