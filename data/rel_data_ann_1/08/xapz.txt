พ.ต.ท.กิตติ สังข์ทอง สารวัตร (สอบสวน) สภ.หัวหิน จ.ประจวบคีรีขันธ์ รับแจ้ง มีเหตุหญิงถูกยิงเสียชีวิต ภายในลานจอดรถศูนย์การค้าชื่อดังเขตเทศบาลเมืองหัวหิน จึงรายงานให้ พ.ต.อ.ไพทูล พรมเขียน ผกก.สภ.หัวหิน และ พล.ต.ต.วันชัย ธารณธรรม ผบก.ภ.จ.ประจวบคีรีขันธ์ ทราบ จากนั้นเดินทางไปตรวจสอบที่เกิดเหตุ พร้อมประสาน พ.ต.อ.วิรัช ทองไทยนักวิทยาศาสตร์ (สบ 4) พฐ.จว.ประจวบคีรีขันธ์ พร้อม ทีมพิสูจน์หลักฐาน , แพทย์เวร รพ.หัวหิน และมูลนิธิสว่างหัวหินธรรมสถาน ไปตรวจสอบ โดยจุดเกิดเหตุอยู่ภายในศูนย์การค้า บริเวณลานจอดรถ ชั้น 2 ½ เจ้าหน้าที่ตรวจพบรถยนต์เก๋ง ยี่ห้อฮอนด้า สีขาว ทะเบียน 2135 เพชรบุรี จอดอยู่ในช่องจอดรถ พบร่องรอยกระจกหน้าต่างประตูด้านหลังซ้ายแตกเป็นรูขนาดใหญ่ ตรวจสอบภายในรถพบว่าที่เบาะนั่งด้านหลัง พบศพ น.ส.จิรวดี อายุ 31 ปี สวมเสื้อยืดสีชมพู กางเกงยีนส์ เสียชีวิตจมกองเลือดลักษณะคว่ำหน้าศีรษะทิ่มอยู่กับพื้นรถ ตรวจสอบเบื้องต้นพบถูกยิงด้วยอาวุธปืนขนาด .357 เข้าที่กกหูซ้าย กระสุนฝังใน 1 นัด และว่าที่ใบหน้ามีร่องรอยฟกช้ำ เจ้าหน้าที่จึงนำศพส่ง รพ.หัวหิน ให้แพทย์ตรวจอย่างละเอียดอีกครั้ง
