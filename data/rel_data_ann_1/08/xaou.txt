วันที่ 22 พ.ย. 2564 พล.ต.ต.วันไชย เอกพรพิชญ์ รอง ผบช.ภ.8 พร้อมชุดจับกุมแถลงผลการจับกุมนายดล หรือดล ภาสุขเจริญ อายุ 38 ปี คนร้ายคดีจี้ชิงทองในห้างบิ๊กซี สาขาชุมพร เมื่อช่วงเย็นของวันที่ 20 ต.ค. ที่ผ่านมา หลังเกิดเหตุตำรวจได้ตรวจสอบกล้องวงจรปิดตามเส้นทางทางที่คนร้ายขับรถจักรยานยนต์หลบหนีไปสิ้นสุดหายที่บริเวณใกล้กับวัดปากแพรก หมู่ 2 ตำบลนากระตาม อ.ท่าแซะ ซึ่งอยู่ห่างจากวัดเขาแก้ว หมู่ 5 ตำบลนากระตามประมาณ 10 กิโลเมตร ส่วนด้านหลังของวัดทั้ง 2 แห่ง มีลำคลองไหลผ่าน จึงได้จัดชุดประดาน้ำออกค้นหารถจักรยานยนต์ ช่วงระหว่างวัดปากแพรกถึงวัดเขาแก้ว ซึ่งคาดว่าคนร้ายอาจจะนำรถจักรยานยนต์ที่ใช้ก่อเหตุไปจมทิ้งไว้ในคลองดังกล่าว
