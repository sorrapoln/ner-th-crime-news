วันนี้ (19 ม.ค. 65) จากกรณี นายประภาส สาริพัด อายุ 64 ปี เจ้าของบ้านเช่า ถูกฆ่าตาย โดยสภาพศพมีผ้าห่มคลุมร่างอยู่บนที่นอน ตามร่างกายมีบาดแผลหลายแห่ง เหตุเกิดที่บ้านเลขที่ 579/2 หมู่ 16 ต.หนองไผ่ อ.หนองไผ่ จ.เพชรบูรณ์ เมื่อวันที่ 12 ม.ค. 65 ผ่านมา ล่าสุด เจ้าหน้าที่ตำรวจชุดสืบสวน สภ.หนองไผ่ ได้ทำการสืบสวน จนทราบตัวผู้ก่อเหตุ คือ นายสิทธิศักดิ์ สุวรรณสิทธิ์ อายุ 35 ปี ซึ่งเป็นหนุ่มเช่าห้อง เนรคุณฆ่าเจ้าของบ้านเช่าจนตาย ทั้งนี้ทราบว่าทั้ง 2 เป็นคนรู้จักกัน แต่คนตายสงสารผู้ก่อเหตุที่ไม่มีที่อยู่อาศัย เลยให้เช่าบ้านอาศัยอยู่ กระทั่งมาก่อเหตุฆ่านายประภาส แล้วหลบหนีไปกบดาน ซึ่งต่อมาทางเจ้าหน้าที่ตำรวจ ได้ติดตามไปจับกุมตัวได้ที่เขต อ.ชุมพลภักดี จ.ชัยภูมิ โดยผู้ก่อเหตุได้โกนหัวของตัวเอง ในวันที่ 13 ม.ค. 65 ในป่า แล้วไปขโมยผ้าเหลืองมาจากวัดที่อยู่ใกล้กับที่กบดาน แล้วนำผ้าเหลืองมาห่มเพื่อตบตาชาวบ้านและเจ้าหน้าที่ เจ้าหน้าที่จึงแจ้งข้อหา “ฆ่าผู้อื่น” จากการสอบสวน นายสิทธิศักดิ์ ให้การรับสารภาพตลอดข้อกล่าวหา ซึ่งลงมือทำร้ายร่างกายผู้ตายตั้งแต่วันที่ 11 ม.ค. 65 ช่วงเวลาประมาณ 15.00 น. โดยใช้มือตบศีรษะผู้ตาย แล้วใช้ขวานเป็นอาวุธ โดยใช้ทางด้ามขวาน ตีเข้าที่ต้นคอของผู้ตาย 1 ครั้ง ส่วนสาเหตุที่ลงมือทำร้ายร่างกาย เนื่องจากวันนั้นมีการนั่งดื่มสุรากันจนเมา และตนได้ไล่ให้ผู้ตายกลับเข้าบ้าน อีกทั้งผู้ตายไม่ยอมกินข้าว เอาแต่ดื่มเหล้า แต่ผู้ตายไม่ยอม เลยตบศีรษะ 1 ครั้ง ก่อนจะใช้ด้ามขวานตีซ้ำ อีก 1 ครั้ง จากนั้นก็ปั่นจักรยานออกไปจากบ้าน กระทั่งเวลา 18.00 น. จึงกลับเข้ามาที่บ้านเช่า ก็ยังเห็นผู้ตายยังนอนอยู่ที่เดิม เลยอุ้มเข้าบ้านไปนอนบนที่นอน ส่วนที่ตนเองตี นายสมโภชน์ สาริพัด อายุ 61 ปี น้องชายผู้ตาย เพราะทราบว่าไปแจ้งเจ้าหน้าที่ตำรวจ ว่ามีคนตาย มาทราบอีกวันว่า นายประภาส เจ้าของบ้านเช่าเสียชีวิตแล้ว จึงได้หลบหนี เพราะเกรงกลัวความผิด
