ตำรวจ สน.บางนา พร้อมด้วยกองพิสูจน์หลักฐาน และหน่วยกู้ภัยมูลนิธิร่วมกตัญญู เข้าตรวจสอบที่เกิดเหตุ นายสาธิต แตงอ่อน อายุ 45 ปี ถูก นายธนาเดช สิริรักษาธรรม อายุ 47 ปี ใช้อาวุธปืนยิงเข้าที่บริเวณกลางหลัง 4 นัด ที่ท้อง 1 นัด และที่ขาอีก 1 นัด จนได้รับบาดเจ็บสาหัส บริเวณถนนเลียบทางรถไฟสายเก่าปากน้ำ ย่านบางนา ก่อนนำคนเจ็บช่วยเหลือนำตัวส่งโรงพยาบาล โดยจุดเกิดเหตุพบกองเลือด และปลอกกระสุนตกอยู่จำนวน 8 ปลอก และพบรถจักรยานยนต์ของผู้ได้รับบาดเจ็บจอดอยู่ และยังพบรถจักรยานยนต์ สีขาว ซึ่งเป็นรถของผู้ก่อเหตุจอดทิ้งไว้ก่อนที่จะหลบหนี ชาวบ้านเล่าว่า ได้ยินเสียงปืน 5 นัด จึงได้เดินออกมาดูบริเวณระเบียงบนชั้น 2 ของบ้าน พบผู้ก่อเหตุกำลังพยายามสตาร์ทรถจักรยานยนต์ แต่สตาร์ทไม่ติด ระหว่างนั้นมีรถจักรยานยนต์รับจ้างผ่านมา ผู้ก่อเหตุจึงเรียกและขึ้นซ้อนท้ายพร้อมกับหญิงสาวคนหนึ่ง แล้วใช้อาวุธปืนจี้บังคับให้พาหนีออกไปทางปากซอยถนนทางรถไฟสายเก่าปากน้ำ เมื่อลงมาดูคนเจ็บพบว่ายังมีสติ และบอกว่ารู้จักคนก่อเหตุชื่อเจ เป็นคนอยู่ในบริเวณในย่านนี้ ก่อนที่เขาจะแจ้งตำรวจ
