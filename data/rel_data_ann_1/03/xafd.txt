เจ้าหน้าที่ตำรวจ สภ.มหาราช จ.พระนครศรีอยุธยา รับแจ้งเหตุจากศูนย์วิทยุกู้ภัยอยุธยา เกิดอุบัติเหตุรถกระบะพลิกคว่ำ มีผู้เสียชีวิตจำนวน 3 ราย บาดเจ็บ 15 ราย ส่วนคนขับอีก 1 ราย วิ่งหลบหนีไปได้ จุดเกิดเหตุ บนถนนสายริมคลองชลประทานบ้านนา หมู่ที่ 2 ต.บ้านนา อ.มหาราช จ.พระนครศรีอยุธยา จึงรีบเดินทางไปตรวจสอบที่เกิดเหตุ พบรถยนต์กระบะยี่ห้อโตโยต้าวีโก้ อยู่ในสภาพพลิกคว่ำล้อชี้ฟ้าตกถนนตัวรถพังเสียหายยับ จากการตรวจสอบพบร่างผู้เสียชีวิต เป็นชาย 3 ราย ร่างกระเด็นออกมาจากนอกตัวรถเสียชีวิตในจุดเกิดเหตุ นอกจากนี้ ยังมีผู้ได้รับบาดเจ็บที่ร่างกระเด็นออกมาจากตัวรถ นอนร้องครวญครางขอความช่วยเหลือเป็นจำนวนมาก ทั้งหญิงและชาย เจ้าหน้าที่ จึงทำการเคลื่อนย้าย ลำเลียง ผู้บาดเจ็บทั้งหมด จำนวน 15 ราย ส่ง รพ.มหาราช 11 ราย รพ.อ่างทอง 4 ราย
