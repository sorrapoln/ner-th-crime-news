เมื่อวันที่ 19 ม.ค.2565 ผู้สื่อข่าวรายงานว่า ที่ จ.นครพนม สืบเนื่องจากกรณี พล.ต.ต.ไพศาล ลือสมบูรณ์ รองผู้บัญชาการตำรวจภูธรภาค 4 ในฐานะโฆษกตำรวจภูธรภาค 4 มีการโพสต์คลิปนาทีระทึก เพื่อให้กำลังใจเจ้าหน้าที่ชุดสืบสวน สภ.นาหว้า กรณีเข้าจับกุมผู้ต้องหาตามหมายจับคดียาเสพติด จนกระทั่งมีการต่อสู้ เนื่องจากผู้ต้องหาใช้อาวุธมีดจู่โจมเข้าฟันเจ้าหน้าที่ตำรวจชุดจับกุม จนได้รับบาดเจ็บ 2 นาย ก่อนที่จะมีการจับกุมดำเนินคดีตามกฎหมายเหตุเกิดในพื้นที่ สภ.นาหว้า จ.นครพนม เมื่อวันที่ 17 ม.ค.2565 จนกลายเป็นกระแสข่าวทางโซเชียลและสื่อต่างๆ ออกมาให้กำลังใจเจ้าหน้าที่ตำรวจผู้ปฏิบัติงาน ผู้สื่อข่าวได้เดินทางไปตรวจสอบข้อเท็จจริง พ.ต.อ.ชัยทัศรัศมิ์ พรหมศิริ ผกก.สภ.นาหว้า นครพนม ให้ข้อมูลว่า เหตุเกิดเมื่อช่วงบ่าย วันที่ 17 ม.ค.2565 ภายหลังมอบหมายให้ พ.ต.ท.รชต ภวภูตานนท์ สารวัตรสืบสวน สภ.นาหว้า นำกำลังเจ้าหน้าที่ชุดสืบสวน รวม 7 นาย เข้าจับกุมผู้ต้องหาตามหมายจับศาลจังหวัดนครพนม คือ นายวุฒิชัย กันลัยพันธ์ อายุ 33 ปี ชาวบ้าน ต.นาหว้า อ.นาหว้า จ.นครพนม เกี่ยวกับคดียาเสพติด จนกระทั่งขณะตำรวจเข้าตรวจสอบจับกุมในกระท่อมนาท้ายหมู่บ้าน ทางผู้ต้องหาได้จู่โจมเจ้าหน้าที่โดยถืออาวุธมีด 2 เล่ม เข้าต่อสู้ทำร้ายเจ้าหน้าที่ตำรวจแทบตั้งหลักไม่ทัน
