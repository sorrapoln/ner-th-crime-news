เมื่อวันที่ 9 ธ.ค.64 พ.ต.อ.กึกก้อง ดิศวัฒน์ ผกก.5.บก.ปคม.สั่งการให้ พ.ต.ท.ภคพล สุชล รองผกก.5.บก.ปคม.พ.ต.ท.เกริก เสนาะสำเนียง สว.กก.5.บก.ปคม จับกุมนายเขียวงาม สระทองรอด อายุ 67 ปี ตามหมายจับศาลจังหวัดนครปฐม ที่ จ.430/2554 ลงวันที่ 5 กันยายน 2554 ข้อหาฆ่าผู้อื่นโดยไตร่ตรองไว้ก่อน และพาอาวุธปืนเครื่องกระสุนปืนไปในเมือง หมู่บ้าน หรือทางสาธารณะ จับได้ที่วัดศรีมงคล ต.ศรีมงคล อ.ไทรโยค จ.กาญจนบุรี สืบเนื่องจากเมื่อปี 2554 นายเขียวงาม และนายตู่ น้องชาย ได้รับที่ดินมรดกจากบิดาที่เสียชีวิต คนละ 1 แปลง หลังแบ่งกันเรียบร้อยแล้ว ปรากฏว่า นายตู่ ได้ถมดินรุกเข้ามาในเขตของนายเขียวงาม จนมีปากเสียงกันหลายครั้ง จนวันเกิดเหตุ นายตู่ยังคงถมดินรุกล้ำเข้ามาอีก ทำให้นายเขียวงามไม่พอใจ ทะเลาะกันอย่างรุนแรง ก่อนเดินกลับบ้านไปเอาปืนลูกซองยาว เบอร์ 12 ยิงใส่น้องชายจนเสียชีวิตแล้วหลบหนีมาบวชเป็นพระ ที่วัดศรีมงคล กระทั่งมาถูกจับกุมได้ดังกล่าว
