เมื่อเวลา 13.00 น. วันที่ 27 ธ.ค. พ.ต.อ.ศิวัช ศรีวิชัย ผกก.สน.ลำผักชี พร้อมเจ้าหน้าที่ฝ่ายสืบสวน นำตัวนายณรงค์ศักดิ์ ช่วยเต็ม อายุ 24 ปี ผู้ก่อเหตุใช้มีดฆ่านายอำนวย จันทรประทีป อายุ 62 ปี อดีตพนักงานธนาคารแห่งหนึ่ง เสียชีวิตภายในบ้านพักย่านหนองจอก กทม. เมื่อช่วงเย็นวันที่ 26 ธ.ค.ที่ผ่านมา ไปชี้จุดทำแผนประกอบคำรับสารภาพที่จุดเกิดเหตุ โดยใช้เวลา 20 นาทีจึงแล้วเสร็จ ผู้สื่อข่าวรายงานว่า ตำรวจได้นำตัวผู้ต้องหาเข้าไปชี้จุด ภายในบ้านคือในส่วนของห้องนอนที่ก่อเหตุใช้มีดทำร้ายผู้ตาย และจุดซ่อนตัวอยู่ภายในห้องนอนอีกห้องของบ้าน จากนั้นนำตัวออกมาชี้จุดด้านหน้าบ้าน ซึ่งเป็นที่ที่ผู้ตายล้มลง ก่อนจะคว้าไม้ที่วางอยู่ใกล้ๆ ตีซ้ำที่ศีรษะ จนแน่นิ่งไป ก่อนตำรวจจะรีบพากลับทันที จากการสอบสวนผู้ต้องหาให้การว่า รู้จักกับผู้ตายผ่านแอปพลิเคชันหาคู่ โดยส่วนตัวไม่ใช่เกย์ แต่เข้าไปอยู่ในกลุ่มเนื่องจากต้องการหาเงินมาใช้จ่าย โดยจะได้รับครั้งละ 500-1,000 บาท ซึ่งที่ผ่านมาผู้ตายมักจะเรียกเข้ามาหาอยู่บ่อยครั้ง แต่ครั้งนี้ผู้ตายทานยาไวอากร้า และดูหนังโป๊ จนเกิดอารมณ์ทางเพศ อยากมีเพศสัมพันธ์ด้วย แต่ผู้ก่อเหตุไม่ยินยอม จึงมีปากเสียงอย่างรุนแรง จนใช้มีดพกที่นำติดตัวไว้ประจำทำร้ายผู้ตาย และปักที่ลำคอ จนผู้ตายหนีออกมาหน้าบ้าน จึงตามออกมาใช้ไม้ที่วางอยู่ตีซ้ำจนเสียชีวิต
