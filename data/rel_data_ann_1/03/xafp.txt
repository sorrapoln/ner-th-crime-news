นี่เป็นจังหวะที่วัยรุ่นชายคนหนึ่ง วิ่งมาล็อกคอตำรวจตระเวนชายแดนที่ 234 มุกดาหาร ที่กำลังปฏิบัติหน้าที่รักษาความปลอดภัยในงานกาชาดและงานของดีจังหวัดมุกดาหาร ซึ่งขณะนั้นกำลังมีการแสดงคอนเสิร์ต ปู พงษ์สิทธิ์ คำภีร์ บนเวที และมีกลุ่มวัยรุ่น นักท่องเที่ยวทั่วไป กำลังสนุกสนานเพลิดเพลินกับการแสดง แต่อยู่ดี ๆ ก็มีกลุ่มวัยรุ่นบางกลุ่มได้ก่อเหตุทะเลาะวิวาทกัน ซึ่งตำรวจที่ดูแลความปลอดภัยใกล้ ๆ ก็เข้าไประงับเหตุ เพื่อป้องกันอันตรายกับประชาชนคนอื่น แต่จังหวะที่กำลังเข้าไประงับเหตุเจรจาอยู่นั้น อยู่ ๆ ก็มีวัยรุ่นชายวิ่งมาจากทางด้านหลัง เข้ามากระโดดล็อกคอตำรวจกระชากออกไป ก่อนที่เพื่อนวัยรุ่นจะเข้ามารุมทำร้ายตะลุมบอนตำรวจ จากนั้นก็แยกย้ายกันออกไป โดยเหตุเกิดขึ้นเมื่อวันที่ 14 มกราคมที่ผ่านมา หลังเกิดเหตุ ตำรวจได้ติดตามกดดันวัยรุ่นชายที่เข้ามาล็อกคอตำรวจและรุมทำร้าย จนสามารถสืบทราบได้ว่าหลบหนีไปที่ใด จึงนำกำลังไปควบคุมตัว ทราบภายหลังเป็นวัยรุ่นอายุเพียง 19 ปี และอีกคน คือ นายนายสมัย ขันแข็ง อายุ 29 ปี ทั้งคู่รับสารภาพว่า เป็นคนที่ทำร้ายตำรวจจริงตามคลิปที่ปรากฏ และทำไปเนื่องจากฤทธิ์ของสุราที่ดื่มไปขณะดูการแสดง ทำให้ขาดสติ และช่วงที่เกิดเหตุทะเลาะวิวาทชุลมุนนั้น มองไม่ออกว่าใครเป็นใคร จากนั้นตำรวจได้ว่ากล่าวตักเตือนทั้ง 2 คน และดำเนินคดีตามกฎหมายในข้อหาทำร้ายร่างกายเจ้าหน้าที่ขณะปฏิบัติงาน
