กรณีพบศพ ด.ช.สายฟ้า ถนอมวงษ์ อายุ 6 ขวบ นอนเสียชีวิตอยู่ภายในรถยนต์จอดอยู่หน้าบ้านเลขที่ 50/9 ม.5 ต.แหลมงอบ อ.แหลมงอบ จ.ตราด เมื่อวันที่ 2 ม.ค.เวลา 09.00 น. โดยไม่ทราบสาเหตุการเสียชีวิต ซึ่งทาง พล.ต.อ.สุวัฒน์ แจ้งยอดสุข ผบ.ตร. และ พล.ต.ท.สุรเชษฐ์ หักพาล ผู้ช่วย ผบ.ตร. ได้สั่งให้ พล.ต.ท.ธิติ แสงสว่าง ผบช.ภ.2, พล.ต.ต.อิทธิพร โพธิ์ทอง รอง ผบช.ภ.2 พร้อมด้วย พล.ต.ต.ธีรเดช ธรรมสุธีร์ ผบก.สส.ภ.2 และ พล.ต.ต.ปกรณ์ มณีปกรณ์ ผบก.ภ.จ.ตราด สืบสวนหาสาเหตุการเสียชีวิตที่แท้จริง และนำเสนอข้อมูลให้ประชาชนรับทราบ ล่าสุด วันที่ 4 ม.ค. 65 ภายหลัง พล.ต.ต.ธีรเดช ธรรมสุธีร์ ผบก.สส.บช.ภ.2 สั่งให้ พ.ต.อ.บัญชา คล้ายน้อย ผกก.สืบสวน 2 บก.สส.ภ.2 ร่วมกับเจ้าหน้าที่ตำรวจ ภ.จ.ตราด และ สภ.แหลมงอบ สืบสวนจากพยานบุคคล พยานแวดล้อม และพยานนิติวิทยาศาสตร์ ซึ่งมีผลตรวจเบื้องต้นจากแพทย์ระบุว่า พบบาดแผลฉกรรจ์ที่ศีรษะของเด็กจนกะโหลกร้าว และกระดูกแขนเคยหักมาก่อนหน้านี้ 2 เดือน เชื่อว่าเด็กไม่ได้เสียชีวิตเอง น่าจะมีผู้ทำให้เสียชีวิต จึงเชิญตัวพ่อเลี้ยงของเด็กคือ นายปัญญา ชัยเชียงเอม อายุ 43 ปี อยู่บ้านเลขที่ 51/5 ม.5 ต.แหลมงอบ อ.แหลมงอบ จ.ตราด มาซักถามปากคำอย่างละเอียด จนในที่สุด นายปัญญา ให้การยอมรับว่าเป็นคนลงมือทำร้ายเด็กด้วยการจับเหวี่ยงจนกระแทกกับประตูรถ และใช้มือ ศอก ชกต่อยทำร้ายร่างกายเด็ก จนเป็นเหตุให้เสียชีวิตในครั้งนี้
