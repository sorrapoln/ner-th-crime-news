จากเหตุไฟไหม้คลังเก็บน้ำมันหล่อลื่นเลขที่ 26/15 หมู่ 2 ต.อ้อมใหญ่ อ.สามพราน จ.นครปฐม ของบริษัท ประภากร ออยล์ จำกัด มีนายพิพัฒน์ อึ่งประภากร อายุ 65 ปี เป็นเจ้าของ ภายในโกดังมีน้ำมันเครื่องชนิดถัง 200 ลิตร และ 5 ลิตร จำนวนนับหมื่นแกลลอน มีน้ำมันบรรจุรวมหลายแสนลิตร ไฟโหมกระหน่ำอย่างรุนแรงกลายเป็นทะเลเพลิงเสียหายร่วม 40 ล้านบาท ต่อมาตำรวจคุมตัว น.ส.สิราสินี หรือแอน ศรียา อายุ 38 ปี สาวทอม หัวหน้าแผนกคลังสินค้าอยู่บ้านเลขที่ 168/99 หมู่ 4 ต.ท่าตลาด อ.สามพราน จ.นครปฐม ไปสอบสวน หลังได้รับบาดเจ็บจากการถูกไฟลวก และมีบาดแผลฉีกขาดที่แขนด้านขวานำตัวส่งโรงพยาบาลมหาชัย 2 อ้อมน้อย พบหลักฐานกล้องวงจรปิดที่ติดตั้งอยู่ภายในโกดังถูกไฟไหม้ แต่เจ้าหน้าที่กู้ข้อมูลพบว่า ช่วงเกิดเหตุภายในโกดัง น.ส.สิราสินีอยู่เพียงลำพังคนเดียว เพราะคนงานพักเที่ยงออกไปทานข้าวกันหมด สงสัยเป็นเหตุลอบวางเพลิง น.ส.สิราสินีสารภาพว่า ทำงานในบริษัทประภากร ออยล์ มานานกว่า 9 ปี ตำแหน่งหัวหน้าแผนกคลังสินค้า แต่เกิดความกดดันที่ต้องถูกเจ้าของด่าทอทุกวัน ทำให้เกิดความคับแค้นใจมาโดยตลอด กระทั่งถึงจุดระเบิดคิดวางเพลิงในช่วงพนักงานออกไปกินข้าวเที่ยงกันหมด เริ่มจากจุดไฟแช็กกับลังกระดาษที่บรรจุสินค้า และในจุดที่ 2 จุดไฟแช็กกับกระดาษเช็กสต๊อกเป็นกระดาษเอ 4 ที่ถือในมือ เมื่อติดไฟแล้ววางกระดาษลงกับพื้น จากนั้นไฟลุกรีบวิ่งหลบหนีไฟ ปรากฏว่าสะดุดล้มทำให้ไฟแช็กที่ใช้ก่อเหตุหล่นหายไป และไม่คาดคิดว่าไฟจะลุกไหม้รุนแรงมากขนาดนี้ ส่วนจุดที่มีกล้องวงจรปิด ตนไม่ได้คิดจะเดินหลบหนีกล้องแต่อย่างใด เดินทำงานไปมาตามปกติ สาเหตุเพราะความโกรธแค้นนายจ้างที่ชอบมาด่าจนเกิดความกดดันและความเครียด
