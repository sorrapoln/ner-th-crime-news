วันที่ 26 ธ.ค. 2562 ตำรวจ สน.บางนา รับแจ้งเหตุมีผู้ถูกยิงเสียชีวิตภายในโรงเรียนพลาธิการ กรมพลาธิการทหารเรือ ถนนรถไฟเก่าฯ แขวงและเขตบางนา กรุงเทพฯ จึงเดินทางเข้าตรวจสอบพร้อมหน่วยงานที่เกี่ยวข้อง ในที่เกิดเหตุภายในห้องพักรับประทานอาหาร ของโรงอาหารโรงเรียนดังกล่าว ตรวจสอบที่บริเวณหน้าต่างมีรูกระสุน 2 แห่ง เมื่อเข้าไปด้านใน พบศพ ร.ท.สันติ หัวหน้าหมวดบริการฯ โรงเรียนพลาธิการ กรมพลาธิการทหารเรือ สภาพนอนคว่ำหน้าเสียชีวิต มีแผลถูกยิงด้วยอาวุธปืนตามร่างกายหลายแห่ง สอบสวน ทราบว่าขณะที่ ร.ท.สันติ ผู้เสียชีวิต กำลังนั่งกินข้าวอยู่ในห้องดังกล่าว ทาง จ่าเอกวุฒิไกร เจ้าหน้าที่จัดเลี้ยง หมวดบริการฯ โรงเรียนพลาธิการ กรมพลาธิการทหารเรือ ผู้ก่อเหตุ ได้เดินมาบริเวณหน้าต่างตรงที่ผู้ตายนั่งอยู่ จากนั้นได้ใช้อาวุธปืนซิกซาวเออร์ ขนาด 9.มม.ที่เตรียมมายิงใส่ผู้เสียชีวิต 2 นัด ทำให้ ร.ท.สันติ ตกเก้าอี้ลงไปนอนคว่ำที่พื้น จากนั้นจ่าเอกวุฒิไกร ได้เดินอ้อมเข้าไปทางประตูและตรวจที่ผู้เสียชีวิตนอนคว่ำอยู่ และได้ใช้อาวุธปืนกระบอกเดิมยิงผู้เสียชีวิตซ้ำอีก 3 นัด ด้วยความโกรธแค้น แล้ววิ่งออกจากห้องที่เกิดเหตุ พร้อมขี่ รถจักรยานยนต์ไปมอบตัวพร้อมของกลางกับตำรวจที่ สภ.สำโรงเหนือ ก่อนเจ้าหน้าตำรวจ สน.บางนา จะเดินทางไปรับตัว
