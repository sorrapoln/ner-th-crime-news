จากกรณีที่เกิดเหตุความขัดแย้งระหว่างเจ้าหน้าที่อาสามูลนิธิร่วมกตัญญูและมูลนิธิเพชรเกษม สาขากรุงเทพฯ จนถึงขั้นยกพวกทำร้ายร่างกายกัน และใช้อาวุธปืนกราดยิงใส่กัน เหตุเกิดเมื่อคืนที่ผ่านมา ใน 2 พื้นที่ คือ สน.ทุ่งสองห้อง และ สน.โคกคราม ล่าสุดพล.ต.ต.อรรถพล อนุสิทธิ์ ผู้บังคับการตำรวจนครบาล 2 เรียกตัวแทนมูลนิธิร่วมกตัญญู และมูลนิธิเพชรเกษม หาทางออกและข้อสรุป เพื่อป้องกันเหตุทะเลาะวิวาท หลังจากมีเหตุเผชิญหน้ากันของทั้ง 2 ฝ่ายจนมีการยิงปืนกันและมีผู้บาดเจ็บ 2 คน โดยได้ข้อสรุป 4 ข้อ คือ 1.ให้ทั้งสองฝ่ายยุติการใช้ความรุนแรงเด็ดขาดระหว่างการปฏิบัติหน้าที่ หากพบว่ามีเกิดขึ้นอีกก็จะส่งเรื่องให้หน่วยงานที่เกี่ยวข้องมีคำสั่งยุติการปฏิบัติหน้าที่ทันที 2.ให้ทั้งสองฝ่ายพาผู้ก่อเหตุทะเลาะวิวาททั้งพื้นที่ สน.ทุ่งสองห้อง และ สน.โคกคราม มามอบตัวกับพนักงานสอบสวนภายในเย็นนี้ หากยังไม่มาจะขอศาลออกหมายจับ เนื่องจากทราบตัวบุคคลทั้งสองฝ่ายแล้ว 3.ตำรวจจะตรวจสอบการทำงานของทุกมูลนิธิว่ามีการได้รับอนุญาตให้ช่วยเหลือผู้บาดเจ็บถูกต้องหรือไม่ หากไม่ถูกต้องก็จะดำเนินคดีตามกฎหมาย และ 4.สั่งการให้สายตรวจตรวจค้นรถมูลนิธิทุกคัน จะต้องไม่พกพาอาวุธทุกชนิด รวมถึงเจ้าหน้าที่มูลนิธิที่ปฏิบัติงานให้รายงานตัวต่อเจ้าหน้าที่ตำรวจบริเวณนั้นให้ตรวจค้น หากพบจะบันทึกภาพไว้เพื่อดำเนินคดีตามกฎหมาย
