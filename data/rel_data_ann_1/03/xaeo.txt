เมื่อเวลา 20.50 น. วันที่ 2 ธ.ค.64 ร.ต.อ.อดิศักดิ์ สอนบัว รอง สว.สอบสวน สภ.บ้านผือ ได้รับแจ้งเหตุ คนถูกฟันศีรษะได้รับบาดเจ็บสาหัส ที่หน้าร้านตัดผมชาย เลขที่ 282/2 ถนนพลับผือ เขตเทศบาลตำบลบ้านผือ จึงพร้อมด้วย พ.ต.อ.กานต์ ตั้งวิจิตร ผกก.สภ.บ้านผือ พ.ต.ท.กิติศักดิ์ พรสงวนทรัพย์ สวป.สภ.บ้านผือ พ.ต.ต.สุริยาโชติชัย สว.สส.สภ.บ้านผือ ร.ต.อ.มนต์ชัย พลายแสง รอง สว.สส.สภ.บ้านผือ นำกำลังรุดไปตรวจสอบ ที่เกิดเหตุพบผู้บาดเจ็บทราบถูกฟันขมับขวายาวถึงเบ้าตาเป็นแผลฉกรรจ์นอนจมกองเลือดอยู่หน้าร้านตัดผม ทราบชื่อภายหลังว่า นายพัฒนวิชญ์ ทองคำ อายุ 28 ปี เจ้าของร้านและช่างตัดผม พลเมืองดีและเจ้าหน้าที่รีบนำตัวส่งโรงพยาบาลบ้านผือ และเสียชีวิตในเวลาต่อมา ตรวจสอบพบมีดสปาร์ตา หักตกอยู่ในที่เกิดเหตุ 1 เล่ม จึงเก็บไว้เป็นหลักฐาน ส่วนผู้ก่อเหตุ ทราบชื่อภายหลังว่านายอนุชิต ปราบพาล อายุ 27 ปี อยู่บ้านเลขที่ 285 หมู่ 14 ต.บ้านผือ อ.บ้านผือ จ.อุดรธานี หลังก่อเหตุได้ขี่รถจักรยานยนต์ฟีโน่หลบหนีกลับบ้าน สอบสวน น.ส.พิศมัย ธรรมประเสริฐ อายุ 55 ปี เพื่อนบ้านที่เห็นเหตุการณ์ เล่าว่า ผู้ตายนั่งล้อมวงพูดคุยและดื่มเบียร์กับเพื่อนรวม 5 คนที่หน้าร้าน ขณะนั่งคุยกันนายอนุชิต ได้ขี่รถจักรยานยนต์มาจอดหน้าร้าน แล้วเดินลงจากรถดึงมีดสปาร์ตา 2 เล่มออกมาจากด้านหลัง ปรี่เข้ามาฟันกลุ่มผู้ตาย ซึ่งเพื่อนๆ ได้วิ่งหนีแจกกระเจิง ส่วนผู้ตายรู้จักกับมือมีด ได้พูดว่า “เจมส์ใจเย็นๆ น้อง ใจเย็นๆ” แต่คนร้ายไม่ยอมฟัง กลับใช้มีดฟันที่ศีรษะผู้ตายด้านขมับขวาลึกจนถึงเบ้าตา ผู้ตายล้มลงนอนจมกองเลือดกับพื้น หลังก่อเหตุคนร้ายได้ขี่รถจักรยานยนต์หลบหนีไป ตนได้โทรศัพท์แจ้งตำรวจและรีบนำคนเจ็บส่งโรงพยาบาล
