วันที่ (17 ม.ค.65) เจ้าหน้าที่ตำรวจ สภ.บางศรีเมือง จ.นนทบุรี รับแจ้งเหตุมีชายต้องสงสัยในคดีข่มขืนกระทำชำเรากระโดดหลบหนีลงไปในดงหญ้าบริเวณตรอกสุรา ชุมชนท่าน้ำนนท์ หมู่ 3 ต.บางศรีเมือง อ.เมือง จ.นนทบุรี จึงประสานกำลังเจ้าหน้าที่มูลนิธิสยามนนทบุรีนำกำลังพร้อมอุปกรณ์ส่องสว่างเตรียมกำลังเข้าทำการค้นหาชายต้องสงสัยคนดังกล่าว จากการสอบปากคำ น.ส.โบ นามสมมติ อายุ 22 ปี พี่สาวของ ด.ญ.บี นามสมมติ อายุ 15 ปี ซึ่งตกเป็นผู้เสียหายให้การว่า ด.ญ.บี น้องสาวตนได้ออกจากบ้านมาพักอาศัยอยู่กับ ด.ช.สอง นามสมมติ อายุ 15 ปี ที่บ้านเช่าไม่มีเลขที่ในชุมชนดังกล่าวได้เพียง 5 วัน โดยมีนายหนึ่ง นามสมมติ พ่อของ ด.ช.สอง ร่วมอยู่ด้วย จากนั้นช่วงบ่ายวันที่ 17 ม.ค. 65 นายหนึ่งพ่อของ ด.ช.สอง ได้ตั้งวงดื่มสุราที่ห้องและชักชวนให้ ด.ช.สอง กับ ด.ญ.บี ดื่มกินด้วย จนกระทั่งเมื่อสุราหมด นายหนึ่งได้ไปซื้อยาดองมาดื่มต่อพร้อมกับคะยั้นคะยอให้ ด.ญ.บี ดื่มยาดองที่ซื้อมา จนทำให้ ด.ญ.บี และ ด.ช.สอง เมาหลับไปในห้องพักดังกล่าว น.ส.โบ เล่าต่ออีกว่า หลังน้องสาวตนเองเมาหลับไป มารู้ตัวอีกทีช่วงประมาณตีสอง เมื่อถูกนายหนึ่งพ่อของ ด.ช.สอง อุ้มร่างไปที่หน้าห้องน้ำแล้วลงมือข่มขืนกระทำชำเราจนสำเร็จความใคร่ไป 1 ครั้ง จนเช้าวันต่อมา นายหนึ่ง ออกไปทำงานก่อสร้างตามปกติ น้องสาวตนจึงโทรศัพท์ให้ตนมารับตัวกลับบ้าน ตนจึงขับรถเดินทางมารับน้องสาวช่วงหัวค่ำ น้องสาวจึงมาบอกความจริงเรื่องที่ถูกนายหนึ่งอุ้มไปข่มขืน พอรู้เรื่องจากน้องสาวตนจึงเข้าไปต่อว่านายหนึ่งพร้อมกับจะพาตัวนายหนึ่งไปโรงพัก ซึ่งนายหนึ่งก็ปฏิเสธว่าไม่ได้ทำ พร้อมกับเดินตามตนกับน้องสาวออกจากตรอกดังกล่าว แต่ปรากฏว่าระหว่างทางซึ่งเป็นที่รกร้างและมีพงหญ้าขึ้นเต็มไปหมด นายหนึ่งได้ปีนที่กั้นราวเหล็กและกระโดดหนีหายลงไปในดงหญ้า ตนจึงได้โทรศัพท์แจ้งเจ้าหน้าที่ตำรวจมาทำการค้นหา หลังใช้เวลาค้นหาสักพัก ทางเจ้าหน้าที่ตำรวจชุดสืบสวนได้พยายามติดต่อกับนายหนึ่ง เพื่อให้เดินทางมาเข้ามอบตัว โดยสามารถติดต่อได้แต่ปลายทางคนรับไม่ใช่นายหนึ่ง ซึ่งคาดว่านายหนึ่งน่าจะหลบหนีออกจากจุดที่กระโดดลงไปแล้วหลบหนีออกจากชุมชนไปแล้ว จึงได้ยุติการค้นหา พร้อมกับพาตัว น.ส.โบ และ ด.ญ.บี สองพี่น้องเดินทางไปสอบปากคำต่อที่โรงพัก สภ.บางศรีเมือง เพื่อเตรียมส่ง ด.ญ.บี ไปตรวจร่างกายที่โรงพยาบาลพระนั่งเกล้า
