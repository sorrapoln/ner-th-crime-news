เมื่อวันที่ 19 ม.ค. พล.ท.บุญยืน อินกว่าง แม่ทัพน้อยที่ 3 และผู้บัญชาการศูนย์ปฏิบัติการบริหารการแก้ไขปัญหายาเสพติดชายแดนภาคเหนือ (ศป.บส.ชน.) สืบทราบว่าขบวนการค้ายาเสพติดจะขนยาบ้าจำนวนมากจากชายแดนไทย-เมียนมา ด้าน อ.แม่สาย จ.เชียงราย จึงได้ร่วมกับ พ.ต.อ.ปวีณ ทองสมบูรณ์ ผกก.สภ.เกาะช้าง อ.แม่สาย จ.เชียงราย พ.ต.ท.เจริญชัย จารุแพทย์ รอง ผกก.ป. พ.ต.ท.ศรีชัย ยิ่งเจริญ รอง ผกก.สส. นำกำลังทหารและตำรวจวางแผนสกัดกั้นโดยตั้งจุดตรวจจุดสกัดรถคันดังกล่าว ต่อมาเจ้าหน้าที่ตรวจพบรถยนต์ยี่ห้ออีซูซุ แบบแวน หมายเลขทะเบียน ขค-9754 เชียงราย ขับมาตามถนนเลียบชายแดนสายแม่สาย-เชียงแสน เมื่อถึงด่านตรวจที่บ้านทุ่งเกลี้ยง ต.ศรีเมืองชุม อ.แม่สาย เจ้าหน้าที่จึงให้สัญญานหยุดตรวจแต่รถคันดังกล่าวกลับเร่งเครื่องและขับฝ่าด่านเจ้าหน้าที่ไป เจ้าหน้าที่จึงได้นำรถยนต์ออกไล่ติดตามไปจนถึงถนนสายแม่สาย-เชียงแสน เขตหมู่บ้านสันถนนเหนือ ต.ศรีเมืองชุม อ.แม่สาย จ.เชียงราย เจ้าหน้าที่จึงนำรถยนต์เข้าสกัดรถคันที่หลบหนีเอาไว้ได้ จากการตรวจสอบรถพบ นายวชิระพงศ์ พรหมวงษา อายุ 28 ปี ชาวจ.สิงห์บุรี ขับมาเพียงลำพัง ตรวจสอบภายในรถพบ กระสอบฟางมีสัญลักษณ์ 999 จำนวน 33 กระสอบ ภายในบรรจุยาบ้าไว้ประมาณ 200,000 เม็ด รวมของกลางยาบ้าทั้งหมดประมาณ 6.6 ล้านเม็ด จึงคุมตัว นายวชิระพงศ์ พร้อมของกลางส่งพนักงานสอบสวนดำเนินคดีตามกฎหมาย
