ตำรวจ สน.บางบอน เข้าตรวจเหตุผู้เสียชีวิตจุดเตารมควันพิษตัวเองในรถ ขณะจอดอยู่บ้าน ในหมู่บ้านแห่งหนึ่งย่านบางบอน ที่เกิดเหตุเป็นบ้านเดี่ยว 2 ชั้น มีรั้วรอบขอบชิด พบรถเก๋งยี่ห้อโตโยต้ารุ่นคัมรี่ สีฟ้า จอดดับเครื่องปิดกระจกข้างทั้ง 4 บาน ตรงเบาะคนขับพบร่าง นายอุดม อายุ 66 ปี เจ้าของบ้านและเป็นรองกรรมการผู้จัดการอาวุโส บริษัทเอกชนชื่อดัง เสียชีวิตในสภาพสวมเสื้อยืดแขนสั้นสีน้ำเงิน นุ่งกางเกงวอร์มสีเทา ส่วนที่วางเท้าเบาะผู้โดยสาร ด้านหลังคนขับพบเตาอั้งโล่ จุดไฟรมควันภายในรถ จนถ่านมอดดับไปแล้วจำนวน 1 ใบ จากการสอบสวนภรรยาให้ข้อมูลทั้งน้ำตา ว่าพักอาศัยอยู่กับนายอุดมในบ้านหลังนี้แค่ 2 คน ส่วนลูกๆ แยกไปพักอาศัยอยู่ที่อื่น เห็นนายอุดม ครั้งสุดท้ายเมื่อช่วงเที่ยงคืนครึ่งที่ผ่านมา กระทั่งตอนเช้าเห็น นายอุดม ไปนั่งหมดสติอยู่ภายในรถ ที่จอดบริเวณหน้าบ้าน เมื่อเปิดประตูรถเข้าไป พบเตาอั้งโล่ วางอยู่ด้านหลัง 1 เตา พอรวบรวมสติได้จึงรีบแจ้งให้ รปภ. มาช่วยกันพยายามปั๊มหัวใจ แต่ก็ไม่ทัน เชื่อว่าสามี คงตั้งใจ รมควันฆ่าตัวตาย ในช่วงกลางดึกที่ตนกำลังหลับอยู่ ส่วนสาเหตุไม่ได้มีเรื่องอะไรนอกจากอาการป่วยรุมเร้าด้วยโรคความดัน โรคเบาหวาน และโรคหลอดเลือดซึ่งทำให้สามีเดินเหินลำบากมาสักระยะ
