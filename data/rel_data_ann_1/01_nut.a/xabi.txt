6 ต.ค.2564 ภาพจากกล้องวงจรปิดภายในซอยพงษ์เพชรนิเวศน์ เผยให้เห็นเหตุการณ์นาทีที่คนร้ายเป็นชาย 2 คน วิ่งเข้าไปรุมทำร้ายร่างกาย นายเกียรติศักดิ์ ใจดี อายุ 25 ปี พนักงานส่งพัสดุบริษัทเอกชนแห่งหนึ่ง และถูกคนร้ายใช้อาวุธมีดกระหน่ำแทงจนเสียชีวิต โดยเหตุเกิดเมื่อวันที่ 4 ตุลาคม เวลาประมาณ 20.40 น. โดยคนร้ายขี่รถจักรยานยนต์มาด้วยกัน 2 คัน เลี้ยวผ่านร้านสะดวกซื้อบริเวณปากซอยพงษ์เพชรนิเวศน์ไปเล็กน้อย จากนั้นในภาพปรากฎว่า นายเกียรติศักดิ์ ผู้เสียชีวิต ขี่รถจักรยานยนต์พร้อมโทรศัพท์กำลังจะเลี้ยวออกจากปากซอยสวนไปอีกทาง ก่อนที่คนร้าย ทั้งสองคนจะวิ่งตรงเข้าไปทำร้ายร่างกายจนรถจักรยานยนต์ของนายเกียรติศักดิ์ล้มลง
