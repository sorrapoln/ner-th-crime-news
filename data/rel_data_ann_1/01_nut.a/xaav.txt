เมื่อวันที่ 8 ม.ค. ผู้สื่อข่าวรายงานว่า ช่วงหัวค่ำวานนี้ (7 ม.ค.) พ.ต.ท.สุเทพ มาดิษฐ์ รอง ผกก.(สอบสวน) สภ.วัดโบสถ์ จ.พิษณุโลก รับแจ้งอุบัติเหตุรถเก๋งชนเสาไฟฟ้าแล้วตกลงข้างทาง บริเวณหน้าเกษตรไพศาลธัญกิจ หมู่ที่ 2 ถนนหมายเลข 11 ต.วัดโบสถ์ อ.วัดโบสถ์ จ.พิษณุโลก หลังรับแจ้งประสานหน่วยกู้ภัยมูลนิธิประสาทบุญสถานพิษณุโลก และรถกู้ชีพ รพ.วัดโบสถ์ ไปตรวจสอบที่เกิดเหตุพบ รถยนต์นิสสัน จู๊คส์ สีขาว ทะเบียน 4 กจ 8920 กรุงเทพมหานคร เสียหลักชนเสาไฟฟ้า ก่อนจะพุ่งลงข้างทาง จนสภาพพังยับเยิน ตรวจสอบภายในรถพบ ผู้ได้รับบาดเจ็บทั้งหมด 4 ราย ประกอบด้วย น.ส.พัชราพร อินทร์เทศ หรือ พิพลอย อายุ 24 ปี นาย สันติภาพ วงศ์บางชวด อายุ 25 ปี 2. ด.ญ.พิมพาลา อายุ 4 ขวบ และ ด.ช.ธานินทร์ อายุ 3 เดือน โดย น.ส.พัชราพร อยู่ในอาการหมดสติ เจ้าหน้าที่เร่งทำการ CPR และนำส่ง โรงพยาบาลวัดโบสถ์ แต่ทนพิษบาดแผลไม่ไหว เสียชีวิตในเวลาต่อมา
