เมื่อเวลา 04.00 น. วันที่ 19 ธ.ค. พ.ต.อ.วิโรจน์ ตัดโส ผกก.สภ.บางพลี จ.สมุทรปราการ รับแจ้งคนร้ายทุบกระจกประตูธนาคารกสิกร สาขาเทพารักษ์ กม.16 ต.บางปลา อ.บางพลี จ.สมุทรปราการ จึงนำกำลังไปตรวจสอบ ที่เกิดเหตุพบกระจกบานประตูทางเข้าธนาคารถูกทุบแตกกระจายเกลื่อน มีก้อนหินคาดว่าคนร้ายใช้ก่อเหตุตกอยู่ มีร่องรอยรื้อค้นข้าวของตามโต๊ะทำงานกระจัดกระจายไปทั่ว และพบคราบเลือดหยดเป็นทางไปถึงหน้าตู้เอทีเอ็มและออกไปนอกธนาคาร จึงแกะรอยตามไปจนถึงร้านสะดวกซื้อห่างธนาคารประมาณ 50 เมตร พบ นายกฤษฎา มาตรกำจร อายุ 28 ปี ชาว จ.บุรีรัมย์ สภาพอยู่ในอาการเมา มือขวามีบาดแผลฉกรรจ์ เลือดไหลนอนหมดสติ จึงรีบช่วยเหลือนำตัวส่งโรงพยาบาลทำแผล ก่อนนำตัวมาสอบสวน พ.ต.อ.วิโจน์ เปิดเผยว่า หลังตรวจสอบที่เกิดเหตุและสอบปากคำผู้ต้องหาเบื้องต้นยอมรับว่าใช้ก้อนหินขนาดใหญ่หนักประมาณ 1 กิโลกรัม ทุบกระจกประตูของธนาคารเข้าไปจริง เพราะต้องการเข้าไปเอาเงินสดมาซื้อสุราดื่มต่อ แต่พลาดถูกกระจกบาดได้รับบาดเจ็บ และเป็นแผลฉกรรจ์ประกอบกับอยู่ในอาการเมาทำให้เลือดไหลออกมาก จึงหนีไปไหนไม่ได้ จากการประสานเจ้าหน้าที่ธนาคารตรวจสอบที่เกิดเหตุไม่มีทรัพย์สินสูญหาย คาดว่าคนร้ายเมาพยายามหาแต่เงินสด แต่เป็นช่วงปิดทำการจึงไม่มีก่อนเดินออกมาพยายามเอาเงินในตู้เอทีเอ็ม แต่ไม่ได้เลยเดินไปที่ร้านสะดวกซื้อสภาพเลือดหยดเป็นทาง เพราะเป็นลูกค้าประจำสะดวกซื้อก่อนไปนอนหมดสติ จึงนำตัวผู้ต้องหาเข้าห้องกักโรงพักให้หายเมา ก่อนนำตัวมาสอบสวนดำเนินคดีตามขั้นตอนกฎหมายต่อไป
