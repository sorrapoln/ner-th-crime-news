เกือบตี 2 ที่ผ่านมา มีเหตุทะเลาะวิวาทและมีผู้บาดเจ็บที่หน้าร้านขายส้มตำและยำแซบ อยู่ภายในซอยเทพารักษ์ 66 ใกล้กับหมู่บ้าน ทรัพย์ดินทอง ตำบลบางเมือง อำเภอเมืองสมุทรปราการ ตำรวจและหน่วยกู้ชีพอาสามูลนิธิร่วมกตัญญู เข้าไปตรวจสอบและช่วยเหลือผู้บาดเจ็บ 2 คน ที่อยู่ห่างจากร้านเกิดเหตุ ประมาณ 200 เมตร คนแรกยังไม่ทราบชื่อ ถูกมีดฟันใบหูเกือบขาด นำตัวส่งโรงพยาบาลสมุทรปราการไปก่อนแล้ว และคนที่ 2 ชื่อนายมงคล สอนเสนาะ อายุ 25 ปี ถูกยิงที่ข้อมือขวา 1 นัด กระสุนทะลุข้อมือ และที่เอวข้างขวาอีก 1 นัด แต่อาการไม่สาหัส อาสามูลนิธิฯ ทำการปฐมพยาบาลให้ก่อน ที่เกิดเหตุตำรวจพบมีดปอกผลไม้ ด้ามสีดำ ยาวประมาณ 10 นิ้ว ตกอยู่หน้าร้าน 1 เล่ม และปลอกกระสุนปืน ขนาด 9 มม.ตกอยู่เกลื่อนพื้น จึงเก็บไว้เป็นหลักฐาน สอบถามกลุ่มที่อยู่ในร้าน ยอมรับว่า กำลังตั้งวงนั่งดื่มกันอยู่ แต่ไม่ได้มึนเมาออกไปหาเรื่องใคร จู่ ๆ ก็มีคู่กรณีเข้ามาที่ร้าน พร้อมกับปืนลูกโม่ พูดจาหาเรื่องชวนทะเลาะ และเหตุการณ์ก็บานปลาย เริ่มทำลายทรัพย์สินและยิงปืนขึ้นฟ้า จึงต้องเข้าไปหยิบมีดปอกผลไม้ออกมาป้องกันตัว จนมารู้ทีหลังว่า ฝ่ายของคู่กรณีถูกพวกเดียวกันยิงได้รับบาดเจ็บ ตำรวจ ทยอยไล่สอบถามผู้ที่อยู่ในเหตุการณ์ทีละคน จึงไปเจอต้นเรื่อง คือ นายวุฒิพงษ์ บุญวงศ์ อายุ 36 ปี 1 ในกลุ่มเพื่อนที่นั่งสังสรรค์กันอยู่ในร้านให้การว่า มีปากเสียงกับแฟนสาว ทำให้เกิดการโต้เถียงและตะโกนด่ากันเสียงดัง และเป็นจังหวะพอดิบพอดี ที่คู่กรณีขี่รถจักรยานยนต์ผ่านหน้าร้านไป 2 คัน 3 คน เป็นชาย 2 คน หญิง 1 คน แต่ไม่ถึง 5 นาที คู่กรณีก็กลับมาพร้อมพวก และรถกระบะอีก 1 คัน
