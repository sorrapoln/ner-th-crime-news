เมื่อช่วงเที่ยงวันที่ 19 ม.ค. 2565 ที่ผ่านมา พล.ต.ต.สมชาย ซื่อต่อตระกูล ผบก.ภ.จว.นครศรีธรรมราช ได้สั่งให้ตำรวจพิสูจน์หลักฐานจ.นครศรีธรรมราช เดินทางไปตรวจหาดีเอ็นเอของ นายไชยา แสงมณี อายุ 54 ปี ผู้ต้องหาที่ถูกศาลจังหวัดทุ่งสงออกหมายจับในคดีฆ่า นางกัลยา พลสมสาย หรือแหวว อายุ 45 ปี ทิ้งรถยนต์กระบะ ยี่ห้อดีแมคซ์ สีดำ ทะเบียน บฉ-7735 นครศรีธรรมราช ทั้งด้านในและด้านนอกที่นายไชยาผู้ต้องหาขับไปจอดทิ้งไว้ในซอยหลังโรงเรียนลำทับประชานุเคราะห์ หมู่ที่ 3 ต.ลำทับ อ.ลำทับ จ.กระบี่ และตำรวจตามไปยึดนำมาไว้ที่ สภ.บางขัน ต่อมาเจ้าหน้าที่ตำรวจพิสูจน์หลักฐานได้ตรวจหาดีเอ็นเอทั่วคันรถ เป็นระยะเวลานานกว่า 1 ชม. เพื่อเก็บหลักฐานในรถให้มากที่สุด และยังตรวจหาคราบเขม่าดินปืน และคราบเลือดอีกด้วยในรถ ขณะที่ตำรวจชุดสืบสวนได้ลงพื้นที่หาหลักฐานเพิ่มเติมอีกครั้ง บริเวณที่เกิดเหตุในสวนปาล์มน้ำมันของชาวบ้าน หมู่ 2 ต.บางขัน อ.บางขัน จ.นครศรีธรรมราช
