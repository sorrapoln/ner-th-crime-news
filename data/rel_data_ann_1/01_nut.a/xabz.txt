กระทั่งช่วงบ่ายวันที่ 11 พ.ย. 2564 ตำรวจและฝ่ายปกครองเข้าตรวจค้นภายในวัดเขาแก้วพบในกุฏิของเจ้าอาวาสวัดมียาบ้า 10 เม็ด พร้อมอุปกรณ์เสพ ส่วนอีก 3 กุฏิ พบเพียงอุปกรณ์การเสพยาเสพติด จึงยึดไว้เป็นหลักฐาน ก่อนนำตัวทั้งเจ้าอาวาส และพระลูกวัดทั้งสามรูปไปตรวจปัสสาวะ ผลออกมาเป็นสีม่วงทุกคน จึงนำตัวไปสึกและส่งพนักงานสอบสวนดำเนินคดีตามกฎหมาย หลังจากนั้นเจ้าหน้าที่ได้ตรวจสอบทรัพย์สินของวัดเขาแก้ว ปรากฏว่ามีการแก้ไขตัวเลขในสมุดบัญชีเงินฝากธนาคาร เมื่อนำไปตรวจสอบกับธนาคารมีเงินฝากในบัญชีหายไป 1,070,000 บาท จึงเรียก นายดล ภาสุขเจริญ อายุ 37 ปี ไวยาวัจกร วัดเขาแก้ว มาสอบสวนเพราะเป็นผู้รับผิดชอบถือบัญชีและเป็นผู้เบิกจ่ายเงินวัด โดยนายดลรับสารภาพว่าได้นำเงินวัดไปใช้ส่วนตัวจริง พร้อมกับควบคุมตัวไปตรวจค้นที่บ้านพักซึ่งอยู่ไม่ไกลวัดมากนัก
