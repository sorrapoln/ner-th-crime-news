วันนี้ (5 พ.ย.62) ผู้สื่อข่าวรายงานว่า เวลา 17.00 น. เกิดเหตุชายคนหนึ่งบุกเดี่ยวใช้ปืนจี้ชิงทรัพย์ในธนาคารทหารไทย บนถนนราชพฤกษ์ จ.นนทบุรี กวาดเงินสดไปได้กว่า 200,000 บาท พล.ต.ต.ไพศาล วงศ์วัชรมงคล ผบก.ภ.จว.นนทบุรี นำกำลังลงตรวจสอบในที่เกิดเหตุและสอบปากคำพนักงานธนาคาร ผู้ที่ถูกจี้ชิงทรัพย์ เบื้องต้น ให้การว่าผู้ก่อเหตุเป็นชายอายุน่าจะอยู่ในช่วง 30 ปี แต่จดจำรายละเอียดใบหน้าไม่ได้ เนื่องจากสวมผ้าปิดปาก ซึ่งก่อนจะก่อเหตุ ผู้ก่อเหตุเดินเข้ามากดเรียกคิวรอตามปกติ จนกระทั่งถึงคิวก็เดินเข้าช่องให้บริการ พร้อมกับยื่นส่งกระดาษที่มีข้อความส่งมาให้ ในระหว่างที่กำลังจะเอื้อมหยิบกระดาษมาอ่าน ผู้ก่อเหตุก็โยนกระเป๋าสะพายข้างส่งมาให้และชักอาวุธปืนพกสั้นออกมาข่มขู่ให้หยิบเงินในลิ้นชักใส่กระเป๋า ด้วยความกลัวจึงหยิบเงินมัดละ 100,000 บาท จำนวน 2 มัด พร้อมธนบัตรอีกจำนวนหนึ่งใส่กระเป๋าไป จากนั้นผู้ก่อเหตุก็เอากระเป๋าคืนและรีบวิ่งออกจากธนาคารไป โดยหลบหนีด้วยรถจักรยานยนต์
