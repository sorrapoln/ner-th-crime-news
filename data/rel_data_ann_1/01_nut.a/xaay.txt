น.ส.บุษราคัม (เอ็ม) วงษ์คำเหลา ลูกสาวหม่ำ จ๊กมก เดินทางเข้าพบ พ.ต.อ.ศิริวัฒน์ ดีพอ รองผู้บังคับการ ปอท. และแจ้งความกับพนักงานสอบสวน บก.ปอท.กรณีโดนมิจฉาชีพนำบัตรประชาชนไปปลอมแล้วใช้หลอกลวง โดย เอ็ม บุษราคัม เผยว่าเมื่อวันที่ 27 พ.ย.มีคนทักไลน์มาบอกว่า พบรูปถ่ายบัตรประชาชนของเธอถูกนำไปหลอกใช้โอนเงิน แต่ตอนนั้นเธอไม่ได้สนใจติดใจเอาความ เพราะคิดว่าไม่มีอะไร แต่ต่อมาวันที่ 24 ธ.ค.ได้รับข้อความผ่านไลน์อีก และพบว่าครั้งนี้ผู้เสียหายจำนวนมาก ได้ส่งบัตรประชาชนที่มีรูปของเธอ ไปสวมปลอมใส่ชื่อคนอื่น เพื่อใช้หลอกลวงขายสินค้าหลายเพจให้โอนเงิน ทำให้ตัดสินใจเข้าแจ้งความเพราะทำให้เกิดความเสียหายและเสื่อมเสียชื่อเสียง ผู้เสียหายรายแรกให้ข้อมูลว่า ถูกหลอกลวงจากเพจร้าน exercise bike thailand โดยมิจฉาชีพนำบัตรประชาชนมีรูปเอ็ม บุษราคัม ไปยืนยันคนซื้อ ทำให้สูญเงินไปหมื่นกว่าบาท
