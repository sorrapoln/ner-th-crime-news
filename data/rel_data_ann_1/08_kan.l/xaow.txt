“ลาล่า อาร์สยาม” และ “ธัญญ่า อาร์สยาม” นักร้องและนักแสดง นำเอกสารหลักฐาน เข้าแจ้งความที่กองบังคับการปราบปรามการกระทำผิดเกี่ยวกับอาชญากรรมทางเทคโนโลยี (ปอท.) แจ้งวัฒนะ กรณีถูกหมิ่นประมาท ต่อว่าด้วยข้อความที่ทำให้เกิดความเสียหายในโซเชียลมีเดีย ผ่านทางไลน์@ลูกสาวพญานาค และเพจเฟซบุ๊กลูกสาวพญานาค ลาล่า&ธัญญ่า เกี่ยวกับเรื่องความเชื่อลูกสาวพญานาค ทั้งคู่เปิดเผยว่า ถูกเกรียนคีย์บอร์ดรายหนึ่งเข้ามาโพสต์ข้อความด่าทอด้วยถ้อยคำที่หยาบคาย ลามปามไปถึงพ่อแม่บุพการี และดูถูกความเชื่อเรื่องพญานาค ต่อเนื่องกันมาเป็นเวลา 3-4 วันแล้ว โดยการกระทำดังกล่าวสร้างความเสียหายอย่างมาก ทั้งนี้ ที่ผ่านมาเจ้าตัวไม่เคยตอบโต้หรือด่ากลับ และตักเตือนไปหลายครั้งแล้ว แต่ทนไม่ได้ที่มาด่าทอพาดพิงไปถึงพ่อแม่ จึงตัดสินใจเข้าแจ้งความดำเนินคดี และยืนยันจะดำเนินคดีกับผู้ก่อเหตุรายนี้ให้ถึงที่สุด ทั้งนี้ ไม่ได้ต้องการเงิน แต่ต้องการให้เกรียนคีย์บอร์ดรายดังกล่าวมากราบขอขมาพ่อแม่ของตน
