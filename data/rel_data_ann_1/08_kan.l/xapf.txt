เมื่อเวลา 14.00 น. วันที่ 11 ธ.ค. ร.ต.ท.หญิง พัชราวัลย์ ฤทธิ์ชัย พนักงานสอบสวน สภ.ชะอำ จ.เพชรบุรี รับแจ้งเหตุคนทะเลาะวิวาทและมีตำรวจถูกยิงได้รับบาดเจ็บ ที่ห้องเช่าชั้นเดียวไม่มีเลขที่ หมู่ 1 ห้วยหิน ต.เขาใหญ่ อ.ชะอำ จึงรุดไปตรวจสอบพร้อมเจ้าหน้าที่ ที่เกิดเหตุเป็นห้องเช่าเรียงติดกัน 6 ห้องอยู่ด้านหลังซานโตรินี พาร์ค เข้าไปประมาณ 200 เมตร ที่หน้าห้องเช่าห้องที่ 4 พบรอยเลือดกองโต และพบอาวุธปืนขนาด .38 ตกอยู่ 2 กระบอก ปลอกกระสุนขนาด 9 มม. จำนวน 4 ปลอก หัวกระสุนขนาดเดียวกัน 1 หัว จึงเก็บไว้เป็นหลักฐาน ส่วนคนเจ็บ 2 คน มูลนิธิสว่างสรรเพชญธรรมสถานช่วยกันนำส่ง รพ.ชะอำ ไปก่อนหน้านี้ ทราบชื่อว่า ด.ต.อุดม แถมมี อายุ 50 ปี ผบ.หมู่งานสืบสวน สภ.ชะอำ ถูกยิงด้วยปืนขนาด .38 เข้าที่คางทะลุท้ายทอย 1 นัด และ นายวิชัย ทวีเดช อายุ 26 ปี ถูกยิงด้วยปืนขนาด 9 มม.เข้าที่หน้าอก 2 นัดไหล่ซ้าย 1 นัด อาการสาหัส และทั้งคู่ทนพิษบาดแผลไม่ไหวเสียชีวิตในเวลาต่อมารวม 2 ศพ ท่ามกลางความโศกเศร้าของผู้บังคับบัญชาและเพื่อนร่วมงาน ด.ต.อุดม ก่อนนำศพส่งยังสถาบันนิติเวช กรุงเทพฯ ให้แพทย์ผ่าชันสูตรอีกครั้ง จากการสืบสวนทราบว่าก่อนเกิดเหตุทางศูนย์วิทยุ 191 สภ.ชะอำ ได้รับแจ้งเหตุนายวิชัยคลุ้มคลั่ง ทะเลาะกับแฟนสาวที่ห้องเช่าดังกล่าวพร้อมใช้ปืนข่มขู่แฟนตัวเอง หลังรับแจ้ง ด.ต.อุดม พร้อมชุดสืบสวนรวม 4 นาย สายตรวจรถยนต์ รถ จยย. รุดไประงับเหตุ พร้อมตะโกนให้นายวิชัยวางปืนออกมาคุยกัน จังหวะที่นายวิชัยถือปืนเปิดประตูออกมา ด.ต.อุดม ที่อยู่หน้าตรงเข้าล็อกตัว และปืนที่อยู่ในมือนายวิชัยเกิดลั่นขึ้น 1 นัด ถูก ด.ต.อุดม ล้มฟุบลงกับพื้น ชุดสืบสวนที่อยู่ข้างตัดสินใจยิงนายวิชัย เพื่อป้องกันตัวและกระสุนถูกนายวิชัย ได้รับบาดเจ็บ ก่อนทั้งคู่จะเสียชีวิตในเวลาต่อมา สำหรับ ด.ต.อุดม แถมมี เป็นที่รักใคร่ของผู้บังคับบัญชาและเพื่อนร่วมงาน มีครอบครัวและมีบุตร 2 คน
