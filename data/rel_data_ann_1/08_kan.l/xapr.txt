เมื่อวันที่ 8 ม.ค. ร.ต.อ.ศักดา ตะหริ รอง สว.(สอบสวน) สภ.เมืองตรัง ได้รับแจ้งเหตุทะเลาะวิวาทแทงกันด้วยอาวุธมีดมีผู้บาดเจ็บสาหัส 1 ราย ภายในบ้านเช่าเลขที่ 58/27 ซอยควนขนุน ต.ทับเที่ยง อ.เมืองตรัง หลังรับแจ้งจึงรายงานให้ผู้บังคับบัญชาทราบ ก่อนรุดตรวจสอบพร้อม พ.ต.ท.เมธี ภิญโญประการ รอง ผกก.(สอบสวน) สายตรวจชุดอินทรีย์ ฝ่ายสืบสวน และหน่วยกู้ชีพนเรนทร รพ.ศูนย์ตรัง ที่เกิดเหตุ เป็นห้องแถวปลูกติดกันหลายคูหา หลังที่ 2 พบกองเลือดจำนวนมากตกอยู่บนพื้นในบ้าน ส่วนผู้บาดเจ็บทราบชื่อคือนายศักดิ์นรินทร์ แซ่ลิ่ม หรือพี อายุ 25 ปี อาชีพรับจ้างก่อสร้าง ถูกแทงด้วยอาวุธมีดปลอกผลไม้เข้าที่กลางหน้าอกจำนวน 2 แผล ได้รับบาดเจ็บสาหัสถูกนำตัวส่ง รพ.ศูนย์ตรังอย่างเร่งด่วนไปก่อนหน้าแล้ว ส่วนมือมีดคือ นายธีระรัตน์ ปรองดอง อายุ 34 ปี อาชีพพ่อค้าขายผลไม้ ยืนรอมอบตัวกับเจ้าหน้าที่พร้อมด้วยอาวุธมีดของกลาง จากการสอบถาม นายธีระรัตน์ ปรองดอง ผู้ก่อเหตุ เล่าว่า ตนเองหลับอยู่กับแฟนสาวในห้องนอน ขณะนั้นได้ยินเสียงแฟนเก่าของแฟนสาวขับรถ จยย.มาหน้าบ้าน โดยอยู่ในอาการมึนเมาสุราอย่างหนัก มายืนอยู่หน้าบ้าน พูดจาโวยวาย และพังทำลายพร้อมคว่ำรถ จยย.สามล้อพ่วงข้างของตนที่จอดอยู่หน้าบ้าน พร้อมทั้งตะโกนให้ตนและแฟนสาวออกไปคุยข้างนอกบ้าน แต่ตนและแฟนสาวไม่ออกไป ขณะนั้นแฟนสาวได้พูดผ่านประตูไปว่าให้กลับไปอย่ามารังควาน เนื่องจากได้เลิกรากันไปแล้ว โดยได้พูดคุยและโวยวายกันอยู่ประมาณ 10 กว่านาที ก่อนที่จะพังประตูเข้ามา และปรี่เข้ามาชกต่อยตน และพยายามที่จะใช้มีดที่พกมาแทงตน แต่ตนปัดมีดได้ ก่อนจะชกตีกันบนพื้น ตนจึงวิ่งไปหยิบมีดในห้องครัว แทงเข้าไปจำนวน 2 ครั้ง ซึ่งเป็นช่วงชุลมุน ตนก็พยายามป้องกันตัวเองและปกป้องแฟนสาว เพราะเขาเข้ามาถึงในบ้านแล้ว และภัยเข้ามาถึงตัวแล้ว ซึ่งที่ผ่านมาเคยตามมารังควานตนถึง 4 ครั้งแล้ว รวมทั้งเคยขู่ฆ่าไว้ด้วย โดยตนได้ไปแจ้งความไว้ที่ สภ.เมืองตรังไว้แล้วก่อนหน้านี้
