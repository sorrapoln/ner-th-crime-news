กล้องวงจรปิดบันทึกภาพคนร้ายเป็นวัยรุ่น ขี่รถจักรยานยนต์มาจอดรอสัญญาณไฟจราจร ที่บริเวณสี่แยกวัดเกษตรพันธาราม ตำบลแคราย อำเภอกระทุ่มแบน จังหวัดสมุทรสาคร จากนั้นพอสบโอกาสคนร้ายก็กระชากสร้อยคอทองคำของชาวบ้านที่ขี่จักรยานยนต์จอดอยู่ด้านหน้า แต่สุดท้ายก็ไม่ทันคนร้ายสามารถหลบหนีไปได้ เหตุการณ์นี้เกิดขึ้นเมื่อช่วงบ่ายของวันที่ 18 มกราคมที่ผ่านมา หลังเกิดเหตุตำรวจ สภ.กระทุ่มแบน ได้ลงพื้นที่ไปตรวจสอบที่เกิดเหตุทันที โดย นายเสวก ผาสุกรรม อายุ 54 ปี ผู้เสียหาย ได้ยืนรอเพื่อให้การ ผู้เสียหาย เล่าว่า ขณะที่ตนเองขี่รถจักรยานยนต์จอดรอสัญญาณไฟจราจรอยู่ คนร้ายเป็นชาย 1 คน ได้ขี่รถจักรยานยนต์ตามหลังมาจอดประกบด้านซ้ายของรถจักรยานยนต์ตนเอง จากนั้นก็กระชากสร้อยคอของตนเองไป ก่อนที่จะขี่รถหลบหนีไปอย่างรวดเร็ว ส่วนทรัพย์สินที่คนร้ายได้ไปเป็นสร้อยคอทองคำน้ำหนัก 2 บาท 1 เส้น กับพระเลี่ยมทอง 1 องค์
