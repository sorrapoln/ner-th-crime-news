17 ม.ค. 65 เมื่อเวลาประมาณ 15.30 น. เจ้าหน้าที่ศูนย์สื่อสาร สภ.ท่าบ่อ ได้รับการประสานจากศูนย์วิทยุ 191 ตำรวจภูธรจังหวัดหนองคายว่าเกิดเหตุมีบุคคลเมาอาละวาด ที่เกิดเหตุพบ นางประทวน อายุ 57 ปี ชาว ต.บ้านถ่อน อ.ท่าบ่อ ยืนรอพบเจ้าหน้าที่พร้อมชาวบ้านจำนวนหนึ่ง โดยนางประทวน ได้พาเจ้าหน้าที่ตรวจสอบความเสียหายรอบบริเวณบ้าน ภายหลังจากที่ลูกชาย คือ นายชาติชาย อายุ 31 ปี ได้ทุบทำลายข้าวของภายในบ้านเนื่องจากเมา โดยขณะที่เจ้าหน้าที่กำลังสอบถามรายละเอียดอยู่นั้น นายชาติชาย ได้ขับรถยนต์กระบะ เปิดเพลงดังลั่นเข้ามาที่หน้าที่บ้าน ทันทีที่ชาวบ้านเห็นรถยนต์ของนายชาติชาย ต่างวิ่งหนีไปคนละทิศละทางด้วยความกลัว เจ้าหน้าที่ตำรวจจึงแสดงตัวเพื่อตรวจสอบ แต่นายชาติชาย ไม่ยอมลงจากรถ เจ้าหน้าที่จึงกระจายกำลังปิดล้อมเส้นทางไว้ ก่อนตะโกนให้นายชาติชาย มอบตัวกับตำรวจ ใช้เวลาเจรจาประมาณ 30 นาที นายชาติชายจึงยอมลงจากรถเจ้าหน้าที่จึงเข้าควบคุมตัวไว้ เจ้าหน้าที่ได้เข้าตรวจค้นภายในรถยนต์ พบอาวุธปืนแบบแม็กกาซีนยี่ห้อ Norinco จำนวน 1 กระบอก พร้อมกระสุนขึ้นลำในรังเพลิงพร้อมยิง 1 นัด แม็กกาซีน 1 อัน พร้อมกระสุนในแม็กจำนวน 6 นัด , อาวุธมีดปลายแหลม 3 เล่ม จึงเก็บไว้เป็นหลักฐาน ก่อนพาเข้าตรวจค้นในห้องนอนของนายชาติชายไม่พบสิ่งผิดกฎหมายเพิ่มเติม จึงนำตัวมาทำการสอบสวนที่ สภ.ท่าบ่อ
