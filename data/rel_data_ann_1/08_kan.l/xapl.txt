เมื่อเวลา 19.00 น. วันที่ 10 พ.ย. 2564 พ.ต.ท.คะแนน สมรักษ์ สว.(สอบสวน) สภ.ฉลอง จ.ภูเก็ต รับแจ้งจากศูนย์รับแจ้งเหตุ สภ.ฉลอง ว่า มีเหตุทะเลาะวิวาทมีผู้ได้รับบาดเจ็บสาหัส บริเวณบ้านเลขที่ 154/11 ซ.พัฒนาซอย 8 ม.4 ต.ราไวย์ อ.เมือง จ.ภูเก็ต จึงรายงาน พ.ต.อ.สราวุธ ชูประสิทธิ์ ผกก.สภ.ฉลอง ก่อนรุดตรวจสอบพร้อมด้วย พ.ต.ท.สนั่น จันทร์รงค์ รองผกก.สส.สภ.ฉลอง ชุดสืบสวน สภ.ฉลอง และหน่วยกู้ชีพเทศบาลตำบลราไวย์ ที่เกิดเหตุพบผู้บาดเจ็บทราบชื่อคือนายนครินทร์ สมบูรณ์ อายุ 18 ปี นอนจมกองเลือดอยู่ในบ้านเกิดเหตุมีบาดแผลโดนของมีคมแทงใต้ราวนมด้านขวาและแผ่นหลังนับ 10 แผล ไม่รู้สึกตัว เจ้าหน้ากู้ชีพได้ทำการซีพีอาร์ ก่อนประสานหน่วย EMS Advance ของ รพ.ฉลอง รับไปยัง รพ.ฉลอง เพื่อให้แพทย์ทำการรักษาแ แต่เสียชีวิตในเวลาต่อมา สอบสวนเบื้องต้นทราบว่า นายน็อต(ไม่ทราบชื่อสกุลจริง) น.ส.กวาง (ไม่ทราบชื่อสกุลจริง) นายบัง (ไม่ทราบชื่อสกุลจริง) และพวกอีกจำนวนจำนวนหนึ่ง พากันบุกเข้าไปชกต่อยนายนครินทร์(ผู้ตาย) ถึงที่พักและหลบหนีไป นายนครินทร์จึงติดตามไปห่างจากบ้านเกิดเหตุประมาณ 5 เมตร จากนั้นนายน็อตได้ใช้อาวุธมีดแทงนายนครินทร์จนบาดเจ็บสาหัสนอนกองอยู่บนพื้นหญ้า ก่อนพากันหลบหนีไปท่ามกลางความมืด เจ้าหน้าที่ได้ตรวจกล้องวงจรปิดเส้นทางที่คนร้ายหลบหนี เพื่อติดตามตัวมาดำเนินคดีต่อไป
