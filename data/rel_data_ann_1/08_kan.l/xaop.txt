รถโม่ปูนของ บริษัท ORC CONCRETE สีแดง หมายเลขทะเบียน 51-9035 กทม. ชนต้นไม้ข้างทางหักโค่น จอดกลางถนนสภาพด้านหน้าพังยับ และยังพบรถยนต์ถูกชนอีก 3 คัน กระบะอีก 1 คัน รวมถึงเสาไฟฟ้าข้างทาง ป้ายซอย ที่จอดจักรยาน และรถจักรยานอีก 4 คัน ได้รับความเสียหาย มีผู้ได้รับบาดเจ็บเป็นคนข้ามถนน 1 ราย คือนางถนอม สงกระสิน อายุ 64 ปี ถูกนำตัวส่งรพ.เปาโลรังสิต เหตุเกิดที่ปากซอยสรงประภา 30 แขวงสีกัน เขตดอนเมือง กรุงเทพฯ สอบถามนายไสว กันทพันธ์ อายุ 45 ปี คนขับรถโม่ปูน เล่าว่า ก่อนเกิดเหตุขณะตนกำลังจะนำปูนไปส่ง โดยใช้เส้นทางถนนสรงประภาขาเข้า เมื่อมาถึงจุดเกิดเหตุตนสังเกตเห็นไฟสัญญาณคนข้ามถนนเป็นสีเหลือง จึงเหยียบเบรกแต่เอาไม่อยู่ จึงตัดสินใจหักซ้ายจนชนกับรถยนต์ที่กำลังออกจากซอย ก่อนเสียหลักชนต้นไม้ และรถคันอื่นๆ
