พ.ต.อ.ศิริวัฒน์ ดีพอ รองโฆษกสำนักงานตำรวจแห่งชาติ กล่าวว่า ตามที่ พล.ต.อ.สุวัฒน์ แจ้งยอดสุข ผู้บัญชาการตำรวจแห่งชาติ (ผบ.ตร.) ได้มีนโยบายให้สำนักงานตำรวจแห่งชาติแจ้งเตือนและประชาสัมพันธ์ให้พี่น้องประชาชนรู้เท่าทันถึงอาชญากรรมทางเทคโนโลยี และได้กำชับให้เจ้าหน้าที่ตำรวจทำการสืบสวนจับกุมผู้กระทำผิดมาดำเนินคดีตามกฎหมายอย่างต่อเนื่องมาโดยตลอดนั้น ปัจจุบันปัญหาอาชญากรรมในโลกออนไลน์หลายรูปแบบ เช่น การหลอกลวงซื้อขายของ , การหลอกลงทุนแชร์ออนไลน์ แชร์ลูกโซ่, การหลอกรักออนไลน์ (Romanc Scam), การหลอกรักร่วมลงทุน (Hybrid Scam) รวมถึงการพนันออนไลน์ การซื้อขายสิ่งของผิดกฎหมายในโลกออนไลน์ ถือเป็นอาชญากรรมที่ประชาชนตกเป็นเหยื่อและได้รับความเสียหายอย่างมาก โดยหนึ่งในวงจรกระทำความผิดที่สำคัญคือการใช้บัญชีธนาคารรับโอนเงินจากการกระทำความผิด โดยกลุ่มมิจฉาชีพจะรับซื้อบัญชีธนาคารจากบุคคลอื่นหรือจ้างผู้อื่นเปิดบัญชีธนาคาร เพื่อนำไปใช้ในการกระทำความผิด มีการประกาศโฆษณารับซื้อบัญชีธนาคารผ่านสื่อสังคมออนไลน์
