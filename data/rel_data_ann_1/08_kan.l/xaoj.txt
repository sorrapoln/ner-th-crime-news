เวลา 11.00 น. วันที่ 5 มกราคม 2565 นางสาวเปรี้ยว (นามสมมติ) อายุ 40 ปี ชาว ต.คลองตะเคียน อ.พระนครศรีอยุธยา จ.พระนครศรีอยุธยา หอบหลักฐานเป็นใบรับรองแพทย์เข้าแจ้งความลงบันทึกประจำวัน กับ ร.ต.อ.วิรุฬห์กิจ ตันตระกูล พนักงาน (สอบสวน) สภ.พระนครศรีอยุธยา หลังถูก แฟนหนุ่มที่ รู้จักทาง Facebook เพิ่งคบกันได้เพียง 2 เดือนทำร้าย ทุบตีเตะต่อย ซ้อม กระทืบ ปางตาย รวมทั้งแมวที่เลี้ยงไว้ก็ถูกแฟนหนุ่มฆ่าตาย โดยจับแมวเหวี่ยงฟาดกับกำแพงบ้าน จับกดน้ำในห้องน้ำตายอย่างทรมาน นางสาวเปรี้ยว โชว์บาดแผลให้ผู้สื่อข่าวดูที่บริเวณเบ้าตาทั้งสองข้างเขียวช้ำบวม ตาซ้ายเกือบปิด มองเห็นเพียงรางๆ ตามแขนและหน้าท้องมีร่องรอยเขียวช้ำ จากการถูกแฟนหนุ่มที่คบหาได้เพียง 2 เดือน ทำร้ายร่างกายติดต่อกัน 4 วัน พร้อมเล่า ด้วยเสียงสั่นเครือว่ารู้จักกับนายโบ้แฟนหนุ่มทาง Facebook พูดคุยติดต่อกัน จนตกลงคบกันได้ 2 เดือน โดยไปๆ มาๆ ที่บ้าน ซึ่งเดือนแรกคบกันก็ไม่ได้มีปัญหาอะไรกระทั่งเข้าเดือนที่ 2 แฟนเริ่มแสดงอารมณ์รุนแรง ทำร้ายร่างกาย จึงอยากจะเลิกกับนายโบ้ แต่นายโบ้ไม่ยอมเลิก ทั้งยังขู่จะฆ่าตน "ประมาณต้นเดือนธันวาคม นายโบ้มาหาที่บ้าน เริ่มรู้สึกว่าไม่ปลอดภัยจึงหนีออกมาจากบ้าน ทำให้ นายโบ้โมโห เห็นแมวที่เลี้ยงอยู่ในบ้าน จึงจับแมวฟาดเข้ากับข้างฝาบ้านแล้วจับกดน้ำจนตาย นำซากไปทิ้งไว้ใต้บันไดบ้าน จากนั้นเวลาประมาณ 20.00 น. วันที่ 31 ธันวาคม นายโบ้ เข้ามาหาที่บ้านและทำร้ายโดยการเตะที่ใบหน้าและหน้าท้อง จึงไปแจ้งความและลงบันทึกประจำวันไว้ที่ สภ.พระนครศรีอยุธยา รอตำรวจออกหมายเรียก แต่นายโบ้ไม่ยอมหยุดราวี วันที่ 1 วันที่ 2 วันที่ 3 ได้ย้อนกลับมาทำร้ายอีก จนบาดเจ็บ หน่วยกู้ภัยต้องหามส่งโรงพยาบาล"
