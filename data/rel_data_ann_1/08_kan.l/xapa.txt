เมื่อวันที่ 7 ธ.ค. ร.ต.ท.โสภณัฐ ดรุณบรรพต รอง สว.สอบสวน สภ.หนองแค จ.สระบุรี รับแจ้งมีเหตุยิงกันมีผู้เสียชีวิตที่บริเวณถนนทางเข้าบ้านพักและที่นา ท้องที่หมู่ 10 ต.ห้วยขมิ้น อ.หนองแค จ.สระบุรี จึงรุดไปตรวจสอบพร้อมด้วย พ.ต.อ.สถิตย์ สังข์ประไพ ผกก.สภ.หนองแค พิสูจน์หลักฐาน ภ.จว.สระบุรี แพทย์เวร รพ.หนองแค และอาสาสมัครมูลนิธิร่วมกตัญญู ที่เกิดเหตุพบศพ ร.ต.สมศักดิ์ ประมาณ อายุ 65 ปี นอนเสียชีวิตอยู่ข้างรถไถนา มีบาดแผลถูกยิงด้วยอาวุธปืนลูกซองเข้าที่แขนซ้ายหวิดขาดวิถีกระสุนทะลุเข้าทรวงอกข้างซ้าย ตรวจสอบบริเวณที่เกิดเหตุพบปลอกกระสุนปืนลูกซอง 1 ปลอกตกอยู่ เจ้าหน้าที่จึงเก็บไว้เป็นหลักฐาน ส่วนมือปืนผู้ก่อเหตุไม่ใช่ใครอื่นไกลเป็นน้องภรรยาของ ร.ต.สมศักดิ์ ผู้ตายนั่นเอง ทราบชื่อ นายคะนอง น้อยหลง อายุ 59 ปี หลังก่อเหตุไม่ได้หลบหนีไปไหนยืนถือปืนลูกซองยาวรอมอบตัวกับเจ้าหน้าที่ตำรวจ นายคะนอง ให้การว่า ตนกับผู้ตายมีความขัดแย้งเกี่ยวกับเรื่องถนนทางเข้าบ้านและที่นาใกล้บ้านที่ตนเป็นคนทำ แต่ผู้ตายนำผู้อื่นมาร่วมใช้ และยังห้ามไม่ให้ตนใช้ ก่อนเกิดเหตุมีปากเสียงกันผู้ตายก่นด่าและท้าทายตน ด้วยความโมโหตนจึงวิ่งกลับเข้าบ้านไปนำปืนลูกซองออกมายิงใส่ผู้ตายขณะกำลังจะขับรถไถที่นาจนตกจากที่นั่งคนขับถึงแก่ความตาย
