เมื่อเวลา 10.30 น. วันที่ 9 ม.ค. 65 พ.ต.อ.สราวุธ ชูประสิทธิ์ ผกก.สภ.เมืองภูเก็ต กล่าวว่า หลังจากที่ พ.ต.ท.นฤบดินทร์ ปังหลีเส็น รอง ผกก.สส.สภ.เมืองภูเก็ตและชุดสืบสวนเดินทางไปรับตัว นายมณีนพ หมีทอง หรือ บังนิ อายุ 49 ปี ผู้ต้องหาตามหมายจับในข้อหาฆ่าผู้อื่นโดยไตร่ตรองไว้ก่อน มีอาวุธปืนและเครื่องกระสุนปืนไว้ในครอบครองโดยไม่ได้รับอนุญาต พาอาวุธปืนไปในเมือง หมู่บ้านหรือทางสาธารณะโดยไม่ได้รับอนุญาต หรือไม่มีเหตุอันควร และยิงปืนในเมืองหมู่บ้านหรือทางสาธารณะโดยไม่มีเหตุอันสมควร เบื้องต้นผู้ต้องหายังไม่ได้ให้การใดๆ แต่ยอมรับสารภาพว่าเป็นผู้ลงมือก่อเหตุ และเมื่อช่วงบ่ายวันเดียวกันที่บริเวณแผงขายกุ้งและอาหารทะเลสด ตลาดสดเทศบาลนครภูเก็ต 2 (ตลาดเกษตร) ต.ตลาดใหญ่ อ.เมือง จ.ภูเก็ต ซึ่งเป็นจุดเกิดเหตุกราดยิง บรรดาญาติของนายศรายุธ ถิ่นสถาน อายุ 57 ปี และนางต้อย ลิมปนานุรักษ์ อายุ 52 ปี พ่อค้าและแม่ค้ากุ้งและอาหารทะเลที่ถูกยิงเสียชีวิตได้นิมนต์พระสงฆ์ 4 รูปมาประกอบพิธีเชิญดวงวิญญาณและกรวดน้ำอุทิศส่วนกุศลให้กับผู้เสียชีวิตทั้ง 2 เพื่อให้ไปสู่สุคติและภพภูมิที่ดี ตามความเชื่อของผู้นับถือศาสนาพุทธ ตลอดจนเพื่อความสบายใจของผู้ที่ประกอบอาชีพอยู่ในบริเวณดังกล่าวด้วย
