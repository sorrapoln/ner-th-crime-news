12 ต.ค.2564 พลตำรวจตรีมานพ สุคนธ์ธนพัฒน์ ผู้บังคับการตำรวจนครบาล 8 (ผบก.น.8) พร้อมด้วยชุดสืบสวนนครบาล 8 นำกำลังเข้าปิดล้อมพื้นที่โรงงานที่ถูกเพลิงไหม้ในซอยสุขสวัสดิ์ 18 หลังสืบทราบว่า นายเอกชัย (สงวนนามสกุล) อายุ 31 ปี ผู้ต้องหา ที่ก่อเหตุวางเพลิงและใช้ปืนยิงปลา ยิงขาพ่อตนเองได้รับบาดเจ็บ ซึ่งหลบหนีออกจากที่เกิดเหตุไปหลังก่อเหตุเมื่อคืนนี้ และได้ย้อนกลับมาที่โรงงานดังกล่าวอีกครั้ง โดยเจ้าหน้าที่ได้ใช้โดรนบินสำรวจเพื่อยืนยันจุด ซึ่งเจ้าหน้าที่ตำรวจพบว่าผู้ต้องหา กำลังนอนหลับอยู่บนหลังคา จึงพยายามปลุกเรียกให้ลงมามอบตัว แต่ผู้ต้องหาไม่ยอมลงมาด้านล่าง กลับใช้ปืนยิงปลาที่พกติดตัวยิงต่อสู้ เจ้าหน้าที่ตำรวจจึงตัดสินใจใช้หนังสติ๊กยิงเม็ดกระเทียม และหัวหอม ที่เป็นพืชทำครัว ยิงใส่หลังคาเพื่อก่อกวนและกดดันให้ยอมเจรจา จนผู้ต้องหายอมลงมามอบตัว ตำรวจจึงใช้ปืนยิงตาข่ายจับกุมตัว โดยพบว่าผู้ต้องหาได้รับบาดเจ็บเล็กน้อย จึงให้เจ้าหน้าที่พยาบาลมูลนิธิป่อเต็กตึ๊งรับตัวไปรักษาอาการบาดเจ็บ
