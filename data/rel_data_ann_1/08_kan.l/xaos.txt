วันที่ 28 พ.ย.2564 เจ้าหน้าที่ด่านตรวจคัดกรองโควิด-19 ด่านแม่ปิง อ.ปาย จ.แม่ฮ่องสอน เผยว่า เมื่อช่วงเย็นวานนี้ เกิดเหตุนักท่องเที่ยวถอยรถพุ่งเข้าจุดคัดกรองของเจ้าหน้าที่ สร้างความตื่นตกใจ มีผู้บาดเจ็บ 2 รายเป็นเจ้าหน้าที่ประจำด่าน เหตุดังกล่าวเกิดขึ้น จากคนขับซึ่งเป็นคนจ.กาญจนบุรีมาเที่ยวจ.แม่ฮ่องสอนและกำลังจะเข้าด่านคัดกรอง แต่เจ้าตัวกลับเข้าเกียร์อัตโนมัติผิด ก่อนเหยียบคันเร่ง รถเลยพุ่งถอยยาวซัดเข้าเต๊นท์ด่านทันทีสร้างความโกลาหล เจ้าหน้าที่ได้เข้าคุมตัวคนขับและเรียกตำรวจมานำตัวไปสอบปากคำแจ้งข้อหาขับรถโดยประมาททำให้ผู้อื่นบาดเจ็บต่อไป สำหรับผู้บาดเจ็บชื่อนายปฐมพงษ์ แสงโชติ ได้รับบาดเจ็บที่หน้าอก แขน และขา และ 2. นายพรเทพ ชัยนะคำฟู ศีรษะแตกและเจ็บที่หน้าอก โดยทางแม่ของนายปฐมพษ์เผยว่าก่อนหน้านี้ลูกเคยตกสะพานแหล่งท่องเที่ยวในพื้นที่ จนกระดูกต้นคอเคลื่อน รักษาตัวเป็นเดือน พอหายมาก็มาโดนรถชนซ้ำอีก ส่วนเรื่องคดีก็ปล่อยให้เป็นไปตามกฎหมายต่อไป
