สำหรับต้นคดี จากการที่ตำรวจนครบาลโชคชัย รับแจ้งเกิดเหตุคนร้ายใช้อาวุธปืนจี้ชิงทรัพย์ร้านทองภายในห้างสรรพสินค้าแห่งหนึ่ง สาขาวังหิน ถนนลาดพร้าววังหิน เขตลาดพร้าว เป็นร้านห้างทองตั้งอยู่บริเวณหน้าห้างฯ เป็นอาคารแถวชั้นเดียว มีที่จอดรถหน้าร้าน พบกระจกประตูหน้าร้านทองแตกทั้งบาน ห่างจากหน้าประตูไปเล็กน้อยพบปลอกกระสุนตกอยู่ 1 ปลอก จึงรวบรวมไว้เป็นหลักฐาน เบื้องต้นมีผู้ได้รับบาดเจ็บ 1 ราย ถูกกระจกบาดบริเวณลำคอ ตำรวจนำตัวส่งโรงพยาบาลแล้ว จากการสอบปากคำ พนักงานร้านทองให้การว่า คนร้ายเป็นชาย แต่งกายสวมชุดสีดำ สวมหมวกกันน็อก ผิวขาว สูง 170 เซนติเมตร เดินมาบริเวณหน้าร้าน มีท่าทางพิรุธ พนักงานจึงปิดร้านล็อกประตู คนร้ายจึงชักปืนยิงใส่ประตู 2 นัด เศษกระจกกระเด็นบาดคอพนักงานร้าน ได้รับบาดเจ็บ 1 คน จากนั้นคนร้ายจึงวิ่งเข้ามากวาดสร้อยคอทองคำไปประมาณ 40 เส้น น้ำหนักรวม 100 บาท มูลค่าประมาณ 2 ล้านบาท ก่อนจะวิ่งหลบหนีออกไป เบื้องต้นพบว่าคนร้ายจอดรถ จยย. ยี่ห้อฮอนด้า รุ่นเวฟ สีดำคาดแดง ไว้บนถนนบริเวณหลังร้านทอง ตำรวจอยู่ระหว่างสอบพยานเพิ่มเติมและตรวจสอบกล้องวงจรปิดในการตามล่าตัวคนร้ายมาดำเนินคดี
