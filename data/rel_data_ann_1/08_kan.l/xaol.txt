เมื่อเวลา 01.30 น. วันที่ 6 ส.ค. ร.ต.ท.ปฎิญญา จิรันดอน รอง สว.(สอบสวน) สน.คันนายาว รับแจ้งเหตุแทงกันตายที่บ้านเลขที่ 104/209 ถนนเลียบคลอง 2 แขวงบางชัน เขตคลองสามวา กทม. หลังรับแจ้งจึงเดินทางไปตรวจสอบ พร้อมด้วยผู้บังคับบัญชาเจ้าหน้าที่กองพิสูจน์หลักฐาน แพทย์นิติเวช รพ.ตำรวจ และอาสาสมัครกู้ภัยมูลนิธิป่อเต็กตึ๊ง "ทอยทอย" ที่เกิดเหตุ เป็นบ้านพักทาวน์โฮม สูง 2 ชั้น ปลูกในรั้วรอบขอบชิด พื้นที่ประมาณ 32 ตารางวา ภายในห้องนอนชั้น 2 พบศพ น.ส.ชัชสรัญ หรือพิม สุวรรณกิจ อายุ 25 ปี นอนหงายเสียชีวิตอยู่ที่พื้นห้องข้างเตียงนอน สวมชุดเดรสสีดำลายดอกไม้ มีบาดแผลถูกแทงที่บริเวณหน้าอก กว่า 20 แผล ส่วนผู้ก่อเหตุ คือ นายธนภัทร ชนะกุลพิศาล หรือ "ทอยทอย" อายุ 21 ปี นักแสดงซีรีส์ "Why r u the series" เพราะรักใช่ป่าว ของทีวีช่องหนึ่งซึ่งเป็นแฟนหนุ่มของผู้ตาย ยืนรอมอบตัวกับเจ้าหน้าที่ด้วยสีหน้าตื่นตระหนก ข้างตัวมีมีดปอกผลไม้ ความยาวประมาณ 5 นิ้ว สภาพเปื้อนเลือดตกอยู่ เจ้าหน้าที่จึงเก็บไว้เป็นหลักฐาน
