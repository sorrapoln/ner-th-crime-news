วันนี้ (28 ธ.ค.2564) พล.ต.ท.จิรภพ ภูริเดช ผู้บัญชาการตำรวจสอบสวนกลาง เปิดเผยว่า กลุ่มผู้ต้องหาเครือข่ายหลอกประชาชนยื่นกู้เงินออนไลน์ อาศัยช่วงที่ประชาชนต้องการเข้าถึงเงินทุน จึงเปิดบริการยื่นกู้ออนไลน์ให้กับชาวบ้าน โดยมีรถเคลื่อนที่บริการรับเอกสารประกอบการกู้เงินถึงหน้าบ้าน เป็นเหตุให้มีผู้เสียหายจำนวนมาก มูลค่าเงินหมุนเวียนในกลุ่มผู้ต้องหาประมาณ 233 ล้านบาท ในห้วงเวลา 3 เดือน พ.ต.อ.ภาดล จันทร์ดอน ผู้กำกับการ 5 กองปราบปรามอาชญากรรมทางเศรษฐกิจ กล่าวว่า หลังสืบสวนพบเครือข่ายผู้ก่อเหตุและระบุพฤติการณ์ได้ จึงนำกำลังเข้าติดตามจับผู้ต้องหาที่ร่วมกันก่อเหตุในหลายพื้นที่ ทั้ง อ.กบินทร์บุรี จ.ปราจีนบุรี, ชลบุรี และสระแก้ว โดยจับผู้ต้องหาได้ครบ 14 คนแล้ว สอบปากคำเบื้องต้น ผู้ต้องหาให้การรับสารภาพ 13 คน
