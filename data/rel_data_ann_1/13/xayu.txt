คดีที่มีคนร้ายใช้อาวุธปืนกระหน่ำยิงชายอายุ 45 ปี ไปเกือบ 10 นัด ได้รับบาดเจ็บสาหัส ภายในซอยจ่าโสด 9 ถนนเลียบทางรถไฟสายเก่าปากน้ำ ย่านบางนา เมื่อช่วงเย็นวันที่ 16 มกราคมที่ผ่านมา ก่อนที่ผู้ก่อเหตุซึ่งเป็นชายอายุ 47 ปี ทราบชื่อคือ นายธนาเดช สิริรักษาธรรม จะใช้อาวุธปืนจี้บังคับหญิงสาวพาขึ้นรถจักรยานยนต์รับจ้างให้พาหลบหนี พลตำรวจตรี จิรสันต์ แก้วแสงเอก โฆษกกองบัญชาการตำรวจนครบาล เปิดเผยว่า คดีนี้พิสูจน์ทราบตัวคนร้ายชัดเจน และปมความขัดแย้งมาจากเรื่องคนรักเก่าคนรักใหม่ ซึ่งพนักงานสอบสวน สน.บางนา ได้ไปขอศาลออกหมายจับแล้ว ขณะที่ชุดสืบสวนก็อยู่ระหว่างการติดตามตัวผู้ก่อเหตุและแฟนสาวที่หลบหนีไปด้วยกัน กรณีที่เกิดขึ้น พบว่าผู้ก่อเหตุเป็นแฟนใหม่ ส่วนผู้บาดเจ็บเป็นแฟนเก่า ซึ่งทั้งผู้ก่อเหตุและผู้บาดเจ็บมีปากเสียงกันมาได้ระยะหนึ่งแล้ว กระทั่งก่อนเกิดเหตุได้มีการท้าทายกันผ่านสื่อสังคมออนไลน์ และผู้บาดเจ็บซึ่งเป็นแฟนเก่าได้เดินทางไปหาฝ่ายหญิงที่บ้านเพื่อพูดคุยปัญหานี้ ก่อนที่ผู้ก่อเหตุจะตามไปเจอแล้วใช้อาวุธยิงในเวลาต่อมา
