เมื่อวันที่ 17 ธ.ค. พล.ต.อ.รอย อิงคไพโรจน์ รอง ผบ.ตร. พล.ต.ท.ต่อศักดิ์ สุขวิมล ผู้ช่วย ผบ.ตร. พล.ต.ท.ปัญญา ปิ่นสุข ผบช.ประจำตร. พล.ต.ท.จิรภพ ภูริเดช ผบช.ก. สั่งการให้ พล.ต.ต.ภูมินทร์ พุ่มพันธุม่วง ผบก.ปพ. ร่วมกับพล.ต.ต.ตานิตย์ รามดิษฐ์ ผบก.ภ.จว.พัทลุง พ.ต.อ.อภิสัณฐ์ ไชยรัตน์ ผกก.วิเคราะห์ข่าวและเครื่องมือพิเศษ บก.ปพ. พ.ต.อ.สุรชัจ สีมุเทศ ผกก.4 บก.ปพ. นำกำลังเปิดปฏิบัติการกวาดล้างกลุ่มผู้มีอิทธิพล มือปืนรับจ้าง และยาเสพติด รวมทั้งระดมจับกุมผู้ต้องหาหมายจับคดีอุกฉกรรจ์สะเทือนขวัญของจังหวัดพัทลุง และพื้นที่ใกล้เคียง สำหรับปฏิบัติการณ์ดังกล่าว เจ้าหน้าที่นำหมายค้นของศาลอาญาที่ จ.641-648/2564 เข้าตรวจค้นเป้าหมายทั้งหมด 8 จุดในจังหวัดพัทลุง และสงขลา พร้อมกับมีการจับกุมผู้ต้องหาได้ 3 ราย คดีแรกเข้าจับกุมนายธีระพงศ์ หรือกำนันตุ้ม เพชรตีบ อายุ 52 ปี ผู้ต้องหาตามหมายจับศาลจังหวัดสุราษฎร์ธานี ที่ 426/2558 ลงวันที่ 13 ก.ค. 2558 คดีปล้นทรัพย์ และความผิดต่อชีวิต ได้ที่บ้านเลขที่ 401 หมู่ 1 ต.วังใหม่ อ.ป่าบอน จ.พัทลุง 2. นายบุญประเสริฐ พรหมกุล อายุ 59 ปี ในความผิดซึ่งหน้าตาม พ.ร.บ.อาวุธปืน และ 3. นายเอกภพ พงศ์พิศาล อายุ 39 ปี ในความผิดซึ่งหน้าตาม พ.ร.บ.อาวุธปืน สำหรับผลปฏิบัติการ เจ้าหน้าที่ตามจับผู้ต้องหาคดีสำคัญไว้ได้ทั้งหมด 9 คดี คือคดีร่วมกันฆ่า, พยายามฆ่า และ พ.ร.บ.อาวุธปืน จำนวน 2 ราย, คดีข่มขืนและรีดเอาทรัพย์ 1 ราย, คดีฉ้อโกงประชาชน และยักยอกอีก 5 คดี พร้อมกันนี้ยังตรวจยึดของกลาง อาวุธปืน ได้ทั้งหมด 43 กระบอก แบ่งเป็นปืนยาว 16 กระบอก และอาวุธปืนพกสั้น 27 กระบอก เครื่องกระสุนขนาดต่างๆ อีก 237 นัด รถยนต์และรถจักรยานยนต์ รวม 42 คัน และไอซ์ น้ำหนัก 5 กรัม รายงานข่าวแจ้งด้วยว่า สำหรับเป้าหมายสำคัญของปฏิบัติการครั้งนี้อยู่ที่นายธีระพงศ์ หรือ กำนันตุ้ม อดีตกํานันใน อ.ป่าบอน จ.พัทลุง ซึ่งมีประวัติเกี่ยวข้องกับคดีฆ่า และปล้นทรัพย์จนเป็นเหตุให้ผู้อื่นถึงแก่ความตาย และปลอมแปลงเอกสารอีกหลายคดี เคยถูกศาลตัดสินลงโทษจําคุกตลอดชีวิต แต่หลบหนีประกัน และไม่ยอมมาฟังคําพิพากษา จนถูกศาลออกหมายจับเอาไว้ ทั้งนี้ ทราบว่าเมื่อปี 2548 เกิดคดีสะเทือนขวัญขึ้น หลังจากนายธีระพงศ์ ขณะนั้นยังเป็นกำนันอยู่ที่ อ.ป่าบอน พร้อมพวกรวม 10 คน ร่วมกันวางแผนปล้นรถบรรทุกขนยางพารา โดยกลุ่มคนร้ายแต่งกายปลอมตัวเป็นเจ้าหน้าที่ตํารวจ ตั้งด่านเรียกให้คนขับรถบรรทุกหยุดรถ ก่อนบังคับพาตัวคนขับรถและผู้โดยสารที่นั่งมาด้วยนำไปยิงทิ้งอย่างโหดเหี้ยมถึง 3 ศพ ส่วนยางพาราทั้งหมด นายธีระพงศ์ เป็นผู้นำไปขาย ได้เงินมาล้านกว่าบาท ก่อนถูกนํามาแบ่งกันในกลุ่มผู้ร่วมก่อเหตุทั้งหมด ภายหลังเกิดเหตุคนร้ายทั้งหมดถูกจับกุมดำเนินคดี ศาลพิพากษาลงโทษจําเลยจําคุกตลอดชีวิต ยกเว้นนายธีระพงศ์ ผู้ต้องสําคัญ ที่หลบหนีลอยนวลอยู่ได้เพียงรายเดียว กระทั่งมาถูกจับกุมตัวดังกล่าว
