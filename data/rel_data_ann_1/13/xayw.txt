เมื่อเวลา 02.00 น. วันที่ 30 ธ.ค.2564 ร.ต.อ.สหรัฐ เทียมไชย รองสารวัตร(สอบสวน) สภ.บางพลี รับแจ้งเหตุชายถูกแทงบาดเจ็บสาหัส บริเวณหน้าบ้านพักภายในหมู่บ้านแห่งหนึ่ง ต.บางพลีใหญ่ อ.บางพลี จ.สมุทรปราการ หลังรับแจ้งจึงรุดไปตรวจสอบพร้อมเจ้าหน้าที่ชุดสืบสวน และมูลนิธิร่วมกตัญญู ที่เกิดเหตุบริเวณหน้าบ้านซึ่งมีโต๊ะหินอ่อนตั้งอยู่ที่บริเวณพื้นถนนพบผู้บาดเจ็บสาหัสชื่อ นายพรพิชิต (ขอสงวนนามสกุล) อายุ 33 ปี สภาพตามลำตัวมีบาดแผลถูกแทงหลายแห่ง นอนแน่นิ่งจมกองเลือด เจ้าหน้าที่เร่งให้การช่วยเหลือนำส่งโรงพยาบาลบางพลี ก่อนเสียชีวิตในเวลาต่อมา นอกจากนี้ ที่เกิดเหตุพบมีดปอกผลไม้ยาวประมาณ 4 นิ้ว เปื้อนเลือดตกอยู่ จึงเก็บไว้เป็นหลักฐาน ส่วนผู้ก่อเหตุชื่อ นายวีระ (ขอสงวนนามสกุล) อายุ 27 ปี ซึ่งอยู่ในสภาพมึนเมาสุราอย่างหนัก หลังก่อเหตุได้ยืนรออยู่ในที่เกิดเหตุ จากการสอบถาม นายนฤเบศ (ขอสงวนนามสกุล) อายุ 19 ปี กล่าวว่า ก่อนเกิดเหตุตนและผู้ก่อเหตุซึ่งมีศักดิ์เป็นน้าชาย และพรรคพวกอีก 2 คน รวมเป็น 4 คน ได้ตั้งวงดื่มสุรากันอยู่ที่บ้านของตนซึ่งเปิดเป็นร้านขายของชำตั้งแต่หัวค่ำจนกระทั่งดึก จึงได้ย้ายมานั่งดื่มที่โต๊ะหินอ่อนหน้าบ้านที่เกิดเหตุซึ่งอยู่ติดกัน เนื่องจากร้านขายของชำปิดร้านเวลา 23.00 น.นายนฤเบศ กล่าวอีกว่า ทำให้ผู้ก่อเหตุโมโหบวกกับความเมา จึงคว้ามีดปอกผลไม้ที่วางอยู่ใกล้ที่เกิดเหตุกระโดดเข้าไปกระหน่ำแทงผู้ตายหลายครั้งจนผู้ตายแน่นิ่งไป จนพรรคพวกที่อยู่ในที่เกิดเหตุได้เข้าห้ามปรามก่อนที่จะโทรศัพท์แจ้งขอความช่วยเหลือจากเจ้าหน้าที่ตำรวจ เบื้องต้นเจ้าหน้าที่ได้คุมตัวนายวีระและพยานที่อยู่ในเหตุการณ์มาทำการสอบสวนที่ สภ.บางพลี พร้อมแจ้งข้อกล่าวหานายวีระว่า ทำร้ายร่างกายผู้อื่นเป็นเหตุให้เสียชีวิต ก่อนควบคุมตัวไว้เพื่อดำเนินคดีตามกฎหมายต่อไป
