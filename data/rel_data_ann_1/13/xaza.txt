จากกรณีเมื่อวันที่ 4 ตุลาคม 2564 เวลาประมาณ 22.00 น. เกิดเหตุคนร้ายสองคนก่อเหตุใช้อาวุธมีดรุมแทงนายเกียรติศักดิ์ หรือเปี๊ยก อายุ 25 ปี พนักงานส่งพัสดุของบริษัทเอกชนแห่งหนึ่งเสียชีวิต บริเวณปากซอยพงษ์เพชรนิเวศน์ ถนนประชาชื่น ต่อมาเมื่อวันที่ 9 ตุลาคม ตำรวจฝ่ายสืบสวน สน.ประชาชื่นร่วมกับ ฝ่ายสืบสวน บกน.2 สามารถจับกุมตัวนายสรวิทย์ ผู้ก่อเหตุคนที่ 1 ได้ จากในพื้นที่จังหวัดนนทบุรี และมีการคุมตัวสอบสวนจนได้ข้อมูลว่าคนร้ายที่ร่วมก่อเหตุด้วยอีก 1 ราย คือนาย วัชรพล อายุ 24 ปี เจ้าหน้าที่สืบสวนทราบว่าผู้ต้องหาหลบหนีไปซ่อนตัวในพื้นที่จังหวัดนนทบุรีเช่นกัน จึงนำกำลังและหมายจับเข้าจับกุม จนพบในบ้านพักแห่งหนึ่งหมู่บ้านพระปิ่น 3 เจ้าหน้าที่จึงแสดงตัวเข้าจับกุมตัว จากการสอบสวนเบื้องต้น นายวัชรพล รับสารภาพโดยอ้างว่า มีเรื่องบาดหมางกับผู้ตายจากการที่ผู้ตายติดเงินจำนวน 1,500 บาท จึงไม่พอใจและพยายามทวงถาม จนเกิดเป็นเรื่องบาดหมางและท้าทายกันในเฟสบุ๊ค จึงมาดักรอเพื่อก่อเหตุดังกล่าว และจากการข่าวยังเชื่อว่าน่าจะมีประเด็นเรื่องชู้สาวร่วมด้วย แต่เบื้องต้นเจ้าหน้าที่ไม่ขอเปิดเผยในรายละเอียด เพราะเกรงว่าจะกระทบกับบุคคลอื่น
