จากกรณีที่พบ เด็กชายเอ (นามสมมุติ) อายุ 6 ขวบ นอนเสียชีวิตปริศนาภายในรถยนต์เก๋ง ฮอนด้า ซีวิค สีบรอนซ์ หมายเลขทะเบียน กต 2748 นครปฐม ที่จอดอยู่บริเวณหน้าบ้านพักในพื้นที่ อ.แหลมงอบ จ.ตราด ภายหลังผลชันสูตรศพพบว่า กะโหลกศีรษะแตกแขนขาหัก คาดว่าน่าจะถูกทำร้ายอย่างหนักก่อนนำร่างโยนทิ้งในรถ ขณะที่พ่อเลี้ยงและแม่เด็กต่างอ้างว่า เด็กเสียชีวิตเอง ส่วนที่ต้องให้ลูกนอนในรถนั้น เป็นเพราะความเชื่อทางไสยศาสตร์ต้องให้ลูกนอนนอกบ้าน มิเช่นนั้นจะป่วยหนักได้ แต่ตำรวจไม่ปักใจเชื่อ คุมตัวทั้งสองไปสอบสวนตามที่ปรากฏเหตุการณ์ไปแล้วนั้น เกี่ยวกับเรื่องนี้ เมื่อวันที่ 3 ม.ค. พล.ต.ต.ปกรณ์ มณีปกรณ์ ผบก.ภ.จ.ตราด พ.ต.อ.สมชาย อยู่สวัสดิ์ รอง ผบก.ภ.จว.ตราด พ.ต.อ.คงศักดิ์ บุญสื่อสุวรรณ รอง ผบก.ภ.จว.ตราด พร้อมชุดสืบสวน ร่วมทำการสอบปากคำ นายปัญญา ชัยเชียงเอม ผู้ต้องสงสัยฆ่า ด.ช.เอ ลูกเลี้ยงของตัวเอง รวมทั้งสอบสวน น.ส.บี มารดาของ ด.ช.เอ ว่ามีส่วนรู้เห็นด้วยหรือไม่ ภายหลังใช้เวลานานกว่า 4 ชม. ปรากฏว่า นายปัญญา ให้การรับสารภาพว่า เป็นคนลงมือทำร้ายร่างกายลูกเลี้ยงจนเสียชีวิตจริง สาเหตุเพราะเสพยาบ้าเข้าไปแล้วคุมสติตัวเองไม่ได้ พอได้ยินเสียงเด็กร้องก็จะพยายามทุบตีเพื่อให้เด็กเงียบ มีการใช้ไม้ฟาดหัวและร่างกายของเด็กจนแน่นิ่งไป หลังเกิดเหตุคิดว่าลูกเลี้ยงคงสลบไปเฉย ๆ จึงไม่ได้พาไปหาหมอ ทั้งยังอุ้มไปนอนในรถ รุ่งเช้าพบว่าลูกเลี้ยงเสียชีวิตแล้ว จึงไปแจ้งให้ผู้ใหญ่บ้าน พาตำรวจมาตรวจสอบ ด้วยความกลัวจะมีความผิดทำลูกเลี้ยงตายจึงกุเรื่องไสยศาสตร์ขึ้นมา ว่าต้องให้ลูกนอนนอกบ้านเท่านั้น สำหรับ น.ส.บี แม่ของ ด.ช.เอ ตำรวจเชื่อว่าน่าจะทุบตีลูกด้วย แต่เป็นการตีเพื่อสอนให้ลูกไม่ดื้อและหลาบจำ ไม่ถึงกับชีวิต ซึ่งเป็นเรื่องภายในครอบครัว หลังจากนี้จะได้นำตัวไปทำแผนประกอบคำรับสารภาพต่อไป
