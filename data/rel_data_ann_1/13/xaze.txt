เมื่อวันที่ 3 ม.ค.65 พ.ต.ท.เกริกฤทธิ์ สายวรรณะ รอง ผกก.ป.สภ.เมืองพัทยา จ.ชลบุรี รับแจ้งเหตุมีคนถูกของมีคมแทงได้รับบาดเจ็บ เหตุเกิดภายในแหล่งรวมสถานบันเทิง ภายในซอยบัวขาว พัทยาใต้ ต.หนองปรือ อ.บางละมุง จ.ชลบุรี หลังรับแจ้งจึงพร้อมด้วย กำลังเจ้าหน้าที่ตำรวจสายตรวจเขต เจ้าหน้าที่กู้ภัยสว่างบริบูรณ์ธรรมสถานเมืองพัทยารีบไปตรวจสอบที่เกิดเหตุพบผู้บาดเจ็บคือ นายนราวิช โป่งสูงเนิน อายุ 54 ปี หรือเอ๋ มารีน อดีตนักต่อยมวยโชว์ ได้รับบาดเจ็บสาหัส ถูกของมีคมแทงเข้าลิ้นปรี่ มีเลือดไหลออกมาจำนวนมาก เจ้าหน้าที่กู้ภัยฯ ปั๊มหัวใจเพื่อยื้อชีวิต ก่อนเคลื่อนย้ายส่งโรงพยาบาลอย่างเร่งด่วน แต่ผู้บาดเจ็บทนพิษบาดแผลไม่ไหว จึงเสียชีวิตในเวลาต่อมา ส่วนผู้บาดเจ็บอีก 2 รายพากันหลบหนี ไปขอความช่วยเหลือส่งโรงพยาบาลก่อนหน้านี้แล้ว เบื้องต้น พ.ต.ท.เกริกฤทธิ์ สายวรรณะ รอง ผกก.ป.สภ.เมืองพัทยา พร้อมด้วยพนักงานสอบสวน เจ้าหน้าที่ตำรวจชุดสืบสวน ลงพื้นที่ตรวจสอบ พยานแวดล้อม กล้องวงจรปิดบริเวณที่เกิดเหตุ และตลอดเส้นทางการเกิดเหตุและหลบหนี เพื่อติดตามกลุ่มคนผู้ก่อเหตุทั้งหมดมาดำเนินคดีตามกฎหมายต่อไป
