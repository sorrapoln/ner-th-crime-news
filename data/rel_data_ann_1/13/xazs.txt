เมื่อวันที่ 14 ม.ค.65 นายวีรพงษ์ บุญพาเพียรเลิศ ผู้ก่อตั้งศูนย์พัฒนาบุคลากรและอุปกรณ์ทางการแพทย์ ในฐานะว่าที่ผู้สมัครสมาชิกสภากรุงเทพมหานคร(ส.ก.) พร้อมด้วย นายเจษฎากร แซ่ตั้ง อายุ 19 ปี และน.ส.ชวัลนุช จันทร์นวลเมฆา อายุ 16 ปี นำคลิปวิดีโอหลักฐาน เข้าแจ้งความร้องทุกข์ต่อ ร.ต.อ.สมเกียรติ กิจประภานนท์ พนักงานสอบสวน สน.ภาษีเจริญ กรณีถูกนายขุนเดช ทับพวง พร้อมพวกรวม 7 คน ข่มขู่จะทำร้ายร่างกาย เหตุเกิดบริเวณหน้าบ้านพักย่านพุทธมณฑลสาย 1 เมื่อกลางดึกวันที่ 12 ม.ค.ที่ผ่านมา นายวีรพงษ์ เปิดเผยว่า นายเจษฎากร และน.ส.ชวัลนุช ผู้เสียหาย ได้เข้ามาปรึกษากับตนเอง กรณีถูกนายขุนเดช กับพวกรวม 7 คน ขี่รถ จยย.เข้ามาจอดที่บ้านพัก พร้อมตะโกนด่าทอและข่มขู่ จึงเกรงว่าจะไม่ปลอดภัย ตนจึงพาผู้เสียหายทั้งสองคน เข้าแจ้งความกับตำรวจเพื่อดำเนินคดีกับผู้ก่อเหตุทั้งกลุ่ม โดยนำคลิปวิดีโอ ซึ่งผู้เสียหายบันทึกไว้ได้ ส่งมอบให้ตำรวจเพื่อเป็นหลักฐาน
