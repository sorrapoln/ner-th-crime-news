เมื่อเวลา 23.30 น. วันที่ 19 ธ.ค. 2564 ร.ต.ท.วรัญชัย สุขยิ่ง ร้อยเวรสอบสวน สภ.คลองหลวง จ.ปทุมธานี ได้รับแจ้งมีอุบัติเหตุรถกระบะตู้ทึบชนรถสามล้อซาเล้ง มีผู้ได้รับบาดเจ็บและเสียชีวิต บริเวณถนนเลียบคลองสอง หน้าปากซอยเอราวัณ 4 ต.คลองสอง อ.คลองหลวง จ.ปทุมธานี จึงรุดไปตรวจสอบพร้อมด้วยแพทย์นิติเวชโรงพยาบาลธรรมศาสตร์ เฉลิมพระเกียรติ และเจ้าหน้าที่มูลนิธิป่อเต็กตึ๊ง ที่เกิดเหตุพบรถกระบะยี่ห้ออีซูซุ แบบตู้ทึบ สีขาว หมายเลขทะเบียน 1 ฒฌ 6774 กรุงเทพมหานคร จอดอยู่ข้างทาง ที่ใต้ท้องรถพบผู้เสียชีวิตเป็นชาย 1 ราย เจ้าหน้าที่จึงใช้เครื่องตัดถ่างนำร่างผู้เสียชีวิตออกมาจากใต้ท้องรถ ตรวจสอบตามร่างกายไม่พบเอกสารติดตัว ผู้เสียชีวิตสวมเสื้อลายทหาร กางเกงขายาว นอกจากนี้ยังมีผู้ได้รับบาดเจ็บเป็นชายอีก 2 คน เจ้าหน้าที่นำส่งโรงพยาบาลคลองหลวง สอบถามนายกิตติศักดิ์ คร้ายเรียน อายุ 25 ปี คนขับรถกระบะ กล่าวว่า ตนขับรถไปรับนมมาส่งที่คลังย่าน อ.คลองหลวง กำลังจะกลับบ้าน ไม่ทราบว่าชนรถซาเล้งตั้งแต่เมื่อไร เพราะทางมืดมาก จนมีคนขับรถมาดักหน้ารถของตน และบอกว่าตนขับรถชนคนตายติดอยู่ใต้ท้องรถ ตนจึงจอดรถข้างทาง ด้านนาวาอากาศโทบรรเจิด เปรมจิตต์ เจ้าหน้าที่อาสามูลนิธิป่อเต็กตึ๊ง จุดโยธิน กล่าวว่า ทางศูนย์วิทยุโยธิน ได้รับแจ้งว่ามีเหตุรถชนกันมีผู้ได้รับบาดเจ็บและเสียชีวิต บริเวณถนนเลียบคลองสอง เมื่อมาถึงที่เกิดเหตุ พบผู้บาดเจ็บตกอยู่ในคลอง 1 คน และบนถนน 1 คน ส่วนรถซาเล้งจมอยู่ในน้ำ จึงผู้บาดเจ็บขึ้นมาจากน้ำและส่งโรงพยาบาล ทางผู้ได้รับบาดเจ็บบอกว่ามีเพื่อนที่เป็นคนขับรถซาเล้งติดไปกับใต้ท้องรถด้วย ส่วนรถคันที่ชนจอดอยู่ข้างทาง เจ้าหน้าที่ตำรวจจึงมาตรวจสอบที่เกิดเหตุ นอกจากนี้บนถนนยังพบรอยเลือดของผู้เสียชีวิต ถูกลากมากับรถกระบะไหลเป็นทางยาวหลายกิโลเมตร
