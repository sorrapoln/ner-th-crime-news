เจ้าหน้าที่ตำรวจ สภ.ทัพทัน อ.ทัพทัน จ.อุทัยธานี เข้าตรวจสอบบริเวณที่เกิดเหตุ หลังเกิดเหตุยิงกัน ที่บ้านทัพทัน หมูที่ 1 ต.ทัพทัน ผู้ก่อเหตุคือ ด.ต.วุฒิชัย อุยสกุล อายุ 72 ปี ใช้อาวุธปืนลูกโม่ยิง นายกิตติศักดิ์ นิโรจน์ อายุ 55 ปี ผู้อำนวยการโรงเรียนมัธยมแห่งหนึ่ง อ.หนองขาหย่าง จ.อุทัยธานี ถูกยิงเหนือราวนมด้ายซ้าย กระสุนฝังในบาดเจ็บสาหัสถูกนำตัวส่งโรงพยาบาลทัพทัน ส่วน ด.ต.วุฒิชัย ถูก นายกิตติศักดิ์ ชกที่ใบหน้าหลายครั้งจนใบหน้าแตกบวมช้ำทั้งใบหน้า ส่งนำตัวส่งโรงพยาบาลทัพทันเช่นกัน และได้นำตัวส่งต่อไปยังโรงพยาบาลอุทัยธานีทั้งคู่ ซึ่ง นายกิตติศักดิ์ ต้องถูกผ่าตัดเอาหัวกระสุนที่ฝังในออก ล่าสุดอาการปลอดภัยแล้ว ที่เกิดเหตุพบรอยเลือดอยู่ที่พื้นใกล้กันพบอาวุธปืนลูกโม่ ขนาด .38 พร้อมกระสุนในรังเพลิงครบ มีรอยยิง 1 นัด ตกอยู่ที่เกิดเหตุ นายเสนาะ นิโรจน์ อายุ 86 ปี พ่อของ นายกิติศักดิ์ และอยู่บ้านเดียวกัน เล่าว่า เมื่อช่วงเวลาประมาณ 07.00 น.วันนี้ ด.ต.วุฒิชัย ซึ่งมีศักดิ์เป็นหลานเขย และมีบ้านติดกัน มีเรื่องบาดหมางกันมาเป็นเวลานานเกี่ยวกับเรื่องท่อระบายน้ำทิ้งของบ้าน ด.ต.วุฒิชัย เมื่อตอนดีกันฝังท่อมาในพื้นที่ของตน และต่อมาท่อน้ำมันแตกก็มีเรื่องทะเลาะกันเรื่อยมา จนเมื่อช่วงเช้าที่ผ่านมาตนถูกต่อว่าอีกโดย ด.ต.วุฒิชัย ปีนบันไดโผล่หัวข้ามรั้วมาด่าตนเสียหายๆ แต่ตนไม่ได้โต้ตอบอะไร เพราะรู้ว่าเขาเป็นอย่างไร จึงเดินหนีเข้าบ้าน และมาเล่าให้ นายกิตติศักดิ์ และครอบครัวฟัง ต่อมา นายกิติศักด์ ก็ออกมาเจรจาบริเวณหน้าบ้านซึ่งเป็นที่เกิดเรื่อง ตนไม่ได้ตามไปด้วยไม่รู้เขาถกเถียงอะไรกัน ต่อมาได้ยินเสียงปืนดังขึ้น 1 นัด ได้ออกมาดูที่หน้าบ้านพบว่าลูกชายถูกยิงล้มฟุบไปแล้วและถูกนำส่งโรงพยาบาลดังกล่าว
