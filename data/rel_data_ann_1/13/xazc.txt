เมื่อเวลา 18.00 น.วันที่ 6 ม.ค.65 ร.ต.ท.หญิง กมลชนก อินตาประเสริฐ รอง สว. (สอบสวน) สภ.เมืองชลบุรี รับแจ้งเหตุคนถูกแทง มีผู้บาดเจ็บและเสียชีวิต เหตุเกิดบริเวณลานดินหน้าบ้านเลขที่ 24/5 หมู่ 4 ต.สำนักบก อ.เมือง จ.ชลบุรี จึงเดินทางไปตรวจสอบ พร้อม พ.ต.อ.นิทัศน์ แหวนประดับ ผกก.สภ.เมืองชลบุรี ที่เกิดเหตุพบศพ น.ส.วราภรณ์ ภูแสนศรี อายุ 49 ปี อยู่บ้านที่เลขที่ 134 หมู่ 3 ต.บ้านหัน อ.โนนศิลา จ.ขอนแก่น ถูกแทงเข้าบริเวณหน้าอกซ้ายนอนหงายเสียชีวิต นอกจากนี้ยังพบผู้บาดเจ็บอีก 1 ราย ทราบชื่อคือ นายวิทยา มะสูงเนิน อายุ 42 ปี อยู่บ้านเลขที่ 153 หมู่ที่ 13 ต.วังใหม่ อ.วังสมบูรณ์ จ.สระแก้ว ซึ่งเป็นสามีผู้เสียชีวิต มีบาดแผลถูกแทงด้วยมีดปลายแหลมเข้าบริเวณหน้าอก และตามร่างกายหลายแห่ง อาการสาหัส เจ้าหน้าที่กู้ภัยไตรคุณธรรม รีบนำส่ง รพ.ชลบุรี นอกจากนี้ยังพบมีดปลายแหลม ความยาวประมาณ 8 นิ้ว สภาพเปื้อนเลือด ตกอยู่ในที่เกิดเหตุอีก 1 เล่ม เจ้าหน้าที่จึงเก็บไว้เป็นหลักฐาน ส่วนผู้ก่อเหตุคือ นายบุญมา โถทอง อายุ 41 ปี อาชีพรับจ้างก่อสร้าง อยู่บ้านเลขที่ 34 หมู่ 13 ต.ราษฎร์เจริญ อ.พยัคฆภูมิพิสัย จ.มหาสารคาม ถูกเจ้าหน้าที่จับกุมตัวไว้ได้ จากการสอบสวนให้การรับสารภาพว่า ตนมาทวงเงินค่าจ้างก่อสร้างรายวัน ที่ผู้ตายและผู้บาดเจ็บซึ่งเป็นนายจ้างเก่า ค้างจ่าย 2 วัน เป็นเงินจำนวน 1,000 บาท แต่ทั้ง 2 ไม่ยอมจ่ายและยังทำร้ายตน จนทนไม่ไหวจึงใช้มีดที่พกติดตัวมาด้วย แทงทั้ง 2 คน เป็นเหตุให้อดีตนายจ้างผู้หญิงเสียชีวิตคาที่ และอดีตนายจ้างผู้ชายบาดเจ็บดังกล่าว
