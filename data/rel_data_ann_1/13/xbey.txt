จากกรณี นายแอ้ม อายุ 17 ปี นักเรียนแผนกช่างยนต์ ชั้น ปวช.2 วิทยาลัยเทคโนโลยีแห่งหนึ่ง ถูกช่างกลคู่อริ 4 คน พร้อมอาวุธมีดครบมือ ขี่และซ้อนท้ายรถมอเตอร์ไซค์ 2 คัน ดักปิดหัวท้าย ขณะกำลังกลับบ้านพัก จนต้องตัดสินใจกระโดดน้ำหนีลงคลองทวีวัฒนา เขตบางแค เป็นเหตุให้จมน้ำตาย เหตุเกิดเมื่อช่วงบ่าย วันที่ 8 ธันวาคมที่ผ่านมา ตามข่าวที่ได้นำเสนอไปแล้ว ความคืบหน้า ช่วงสายที่ผ่านมา พล.ต.ต.พงศ์อานันต์ คล้ายคลึง ผู้บังคับการตำรวจภูนครบาล 9 สั่งการให้ฝ่ายสืบสวน เข้าจับกุมตัว นายทอม นายนก นายหรั่ง และ นายฮง (ทั้งหมดนามสมมุติ) มีอายุระหว่าง 17-18 ปี ปัจจุบันเป็นนักเรียนระดับชั้น ปวช.ที่วิทยาลัยเทคโนโลยีชื่อดังแห่งหนึ่ง โดยจับกุมตัวทั้ง 4 ราย ได้หลังหลบหนีไปกบดานในพื้นที่ อ.บางบัวทอง จ.นนทบุรี
