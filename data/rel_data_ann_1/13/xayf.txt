เมื่อเวลา 11.00 น.วันนี้ (30 ต.ค.64) พล.ต.ท.ธนายุตม์​ วุฒิจรัสธำรงค์ ผบช.ภ.7 พร้อมด้วย พันตำรวจเอก ชิตภพ โตเหมือน รองผู้บังคับการสืบสวนตำรวจภูธรภาค 7, พันตำรวจเอก ณัฐพิสิษฐ์ รัตนอุดมพล ผู้กับการสืบสวน 1 กองบังคับการสืบสวนตำรวจภูธรภาค 7 พลตำรวจตรี อุทัย กวินเดชาธร ผู้บังคับการตำรวจภูธรจังหวัดเพชรบุรี, พันตำรวจเอก กานต์ ธรรมเกษม รองผู้บังคับการตำรวจภูธรจังหวัดเพชรบุรี, พันตำรวจเอก โกศล ยามา รองผู้บังคับการตำรวจภูธรจังหวัดเพชรบุรี, พันตำรวจเอก สุภาพ วัยนิพิฐพงษ์ ผู้กำกับการสืบสวนตำรวจภูธรจังหวัดเพชรบุรี, พันตำรวจเอก วันชัย ขาวรัมย์ ผู้กำกับการสถานีตำรวจภูธรเมืองเพชรบุรี ร่วมแถลงข่าวการจับกุมผู้ต้องหา​ กรณีกลุ่มวัยรุ่นเมืองเพชรนัดเคลียกันแล้วใช้อาวุธปืนยิงกลุ่มคู่อริ​ บนถนนคันคลอง-ม.ราชภัฏ ม.5 ต.ต้นมะม่วง อ.เมือง จ.เพชรบุรี โดยเหตุเกิดเมื่อวันที่ 27 ตุลาคม 2564 เวลา​ประมาณ​ 22.58 น.ที่ผ่านมา สำหรับผู้ต้องหาทั้ง 4 คนประกอบด้วย 1.นายภานุวัฒน์ น้อยคง หรือเกมส์ อายุ 24 ปี 2.นายชินาธิป ศักดิ์ปรีชา หรือใส อายุ 22 ปี 3.นายธนกฤต โชคพินอุดม หรือปอน อายุ 23 ปี 4. นายณธภณ โพธิ์ศิริ หรือกาย อายุ 24 ปี โดยทั้งหมดเป็นผู้ต้องหาตามหมายจับศาลจังหวัดเพชรบุรี ที่ 267/2564 ลงวันที่ 29 ตุลาคม 2564 ซึ่งต้องหาว่ากระทำความผิดฐาน “ร่วมกันพยายามฆ่าผู้อื่น ร่วมกันมีอาวุธปืนและเครื่องกระสุนปืนไว้ในครอบครองโดยไม่ได้รับอนุญาตจากนายทะเบียน,พาอาวุธปืนติดตัวไปในเมืองหมู่บ้านหรือทางสาธารณะโดยไม่ได้รับอนุญาตให้มีอาวุธปืนติดตัวและโดยไม่มีความจำเป็นเร่งด่วนตามสมควร,พาอาวุธปืนติดตัวไปในเมือง หมู่บ้านหรือทางสาธารณะโดยไม่มีเหตุสมควร”
