จากกรณีที่มีหญิงสาวรายหนึ่งแอบขโมยหลอดไฟที่ประดับกำแพงสำนักงานตำรวจแห่งชาติริมถนนพระราม 1 รวม 25 ดวง จนกระทั่งมีผู้ถ่ายคลิปเก็บภาพไว้ได้ พล.ต.ต.จิรสันต์ แก้วแสงเอก รองผู้บัญชาการตำรวจนครบาล ในฐานะโฆษกกองบัญชาการตำรวจนครบาล เปิดเผยว่าขณะนี้เจ้าหน้าที่ตำรวจ สน.ปทุมวันยังไม่ได้ออกหมายจับหญิงคนดังกล่าว เนื่องจากการอยู่ระหว่างขั้นตอนการพิสูจน์ทราบตัวบุคคลว่าผู้ก่อเหตุเป็นใครและพักอาศัยอยู่ยังพื้นที่ใด แต่เบื้องต้นได้มีการไล่ภาพจากกล้องวงจรปิดจนทราบไทม์ไลน์ของหญิงคนดังกล่าวแล้ว พบว่าผู้ก่อเหตุเข้ามาขโมยหลอดไฟที่ริมกำแพงสํานักงานตํารวจแห่งชาติ จากนั้นเดินอย่างใจเย็นเหมือนไม่มีอะไรเกิดขึ้นเข้าไปภายในห้างสรรพสินค้าที่อยู่ตรงข้ามสำนักงานตำรวจแห่งชาติก่อนจะเดินไปที่ห้องน้ำของห้างและทำธุระสักพักหนึ่งก่อนจะเดินออกมาที่ด้านหน้าห้างและยืนรอรถประจำทางที่ป้ายก่อนจะขึ้นรถประจำทางออกไป ซึ่งขณะนี้เจ้าหน้าที่ทราบแล้วว่ารถคันดังกล่าวไปอยู่ที่ใดและหญิงคนดังกล่าวลงรถที่ป้ายไหน คาดว่าจะใช้เวลาไม่นานก็จะสามารถออกหมายจับหรือนำตัวมาดำเนินคดีได้ อย่างไรก็ตาม ยังไม่ชัดเจนว่าหญิงคนดังกล่าวมีการเตรียมการมาก่อนหรือไม่ หรือมีจุดประสงค์ในการขโมยหลอดไฟไปเพื่ออะไร ถึงต้องรอการพิสูจน์ทราบตัวบุคคลให้ชัดเจนและตรวจสอบประวัติย้อนหลังอย่างละเอียด
