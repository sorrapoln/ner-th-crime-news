เมื่อวันที่ 7 ธ.ค. พล.ต.ต.ชมชวิณ ปุระธนานนธ์ ผบก.ภ.จว.นครปฐม พร้อมด้วย พ.ต.อ.สธนทัต ตั้งสิทธิ์เสรีย์วงศ์ รอง ผบก.ภ.จว.นครปฐม พ.ต.อ.ธีรเชษฐ์ ธนวินรวีย์ ผกก.สภ.กำแพงแสน ร่วมกันแถลงข่าวว่าจับกุม นายทิว (นามสมมุติ) อายุ 18 ปี ช่างสักลาย หลังเมื่อกลางดึกวันที่ 6 ธ.ค.ที่ผ่านมา ได้ก่อเหตุใช้อาวุธมีดพับกระหน่ำแทงนายธวัชชัย สีสงสาร อายุ 20 ปี เข้าบริเวณลำตัว 5 แผล จนเสียชีวิตแล้วหลบหนีไป เหตุเกิดบริเวณถนนริมคลองสาธารณะ หมู่ 12 ต.ทุ่งลูกนก อ.กำแพงแสน ต่อมาว่าที่ พ.ต.อ.อรรถการ กองสุผล ผกก.สส.ภ.จว.นครปฐม และพ.ต.ท.พิเชษฐชัย จันทร์พรหม รอง ผกก.สส.สภ.กำแพงแสน แกะรอยติดตามไปตะครุบตัวนายทิวขณะแอบกบดานอยู่ในบ้านเพื่อนพื้นที่หมู่ 11 ต.กรับใหญ่ อ.บ้านโป่ง จ.ราชบุรี ก่อนตรวจค้นหาหลักฐานในบ้านดังกล่าวพบเสื้อผ้าเปื้อนเลือดที่ใส่ในวันเกิดเหตุ สอบสวนนายทิวให้การรับสารภาพว่า ลงมือใช้มีดกระหน่ำแทงผู้ตายจริง โดยก่อนเกิดเหตุได้ขี่ จยย.ไปบังเอิญพบกลุ่มผู้ตายซึ่งเคยเขม่นกันจอดรถ จยย.อยู่ ผิดสังเกตจึงลงไปสอบถาม แต่กลับถูกผู้ตายเดินปรี่เข้าชกต่อยทำให้ตนต้องควักมีดพับออกมาแทงเพื่อป้องกันตัวโดยไม่คิดว่าผู้ตายจะเสียชีวิต ส่วนมีดที่ใช้ก่อเหตุได้โยนทิ้งไปข้างทางขณะหลบหนี
