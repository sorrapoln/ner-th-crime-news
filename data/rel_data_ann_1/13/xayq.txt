เมื่อวันที่ 17 ม.ค.2565 ตำรวจสอบปากคำ นายธงชัย พันชนะ อายุ 32 ปี ซึ่งมีอาชีพช่างเชื่อมเหล็ก และเป็นผู้ต้องหาในคดีลักลอบเข้าไปภายในโรงเรียนแห่งหนึ่งใน จ.นครราชสีมา ก่อนจะก่อเหตุอนาจารและขโมยเงินนักเรียนหญิงภายในหอพักที่อยู่ด้านหลังโรงเรียน เมื่อวันที่ 13 ธ.ค.2564 จนทำให้ทางโรงเรียนต้องสั่งปิดเรียนอย่างไม่มีกำหนด กว่า 1 เดือนที่ตำรวจใช้เวลาในการสืบสวนและรวบรวมพยานหลักฐาน โดยเฉพาะการแกะรอยจากกล้องวงจรปิด กระทั่งทราบตัว และเข้าจับกุมผู้ก่อเหตุได้ภายในห้องพักของแฟนสาวใน ต.มะเกลือเก่า อ.สูงเนิน จ.นครราชสีมา พร้อมของกลางพาหนะเป็นรถจักรยานยนต์ 1 คัน
