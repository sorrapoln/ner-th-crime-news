เมื่อเวลา 10.30 น. วันที่ 17 ธ.ค. 64 พ.ต.ท.ปิยพัชร์ ปลาทอง สารวัตรเวรสภ.เมืองราชบุรี ได้รับแจ้งเหตุมีผู้ถูกอาวุธปืนยิงได้รับบาดเจ็บจำนวน 2 ราย เกิดภายในรั้วศาลจังหวัดราชบุรี บริเวณหน้าสำนักงานบังคับคดีจังหวัดราชบุรี จึงรายงานให้ พล.ต.ต.ปิติ นฤขัตรพิชัย ผู้บังคับการตำรวจภูธร จ.ราชบุรี พ.ต.อ.โชติช่วง ภาณุทัต ผกก.สส.ภ.จ.ราชบุรี และ พ.ต.อ.จุมพล สิกเสน ผกก.สภ.เมืองราชบุรี ได้รับทราบก่อนเดินทางไปตรวจสอบ ที่เกิดเหตุพบเจ้าหน้าที่ตำรวจที่อยู่ประจำศาล พร้อมด้วยนายจำนงค์ จันทร์วงศ์ ปลัดอำเภอฝ่ายความมั่นคง ,เจ้าหน้าที่ตำรวจชุดสืบสวน และเจ้าหน้าที่ตำรวจสายตรวจ อยู่ในบริเวณดังกล่าว และพบเพียงกองเลือดที่พื้น ส่วนผู้บาดเจ็บทราบว่าเป็นชายทั้ง 2 ราย เป็นทนาย 1 รายทราบชื่อต่อมาคือ นายประกาศิต เสริมสมัคร อายุ 52 ปี ถูกยิงเข้าที่ชายโครงด้านขวา 1 นัด อาการสาหัส และอีกรายเป็นเจ้าหน้าที่ตำรวจของสภ.วัดเพลง จ.ราชบุรี ถูกยิงเข้าที่นิ้วหัวแม่มือด้านขวา ซึ่งทั้งสองรายถูกนำตัวส่งโรงพยาบาลราชบุรีไปก่อนหน้านี้แล้ว นอกจากนี้ยังพบอาวุธปืนขนาด 11 มม. จำนวน 1 กระบอก ปลอกกระสุนขนาดเดียวกัน 1 กระบอก เจ้าหน้าที่จึงได้ตรวจยึดไว้เป็นหลักฐาน ส่วนผู้ที่ก่อเหตุรายนี้คือนายนายสุกิจ เลิศประภากุลทร อายุ 83 ปี อยู่บ้านเลขที่ 12 ถ.ตลาดสด ต.โพธาราม อ.โพธาราม จ.ราชบุรี ซึ่งถูกเจ้าหน้าที่จับกุมได้ขณะก่อเหตุ
