วันที่ 15 ธ.ค.2564 ที่กองบัญชาการตำรวจนครบาล (บช.น.) พล.ต.ท.สำราญ นวลมา ผบช.น. เปิดเผยว่า เมื่อวันที่ 14 ธ.ค.ที่ผ่านมา ได้รับรายงานว่า พล.ต.ต.จักรภพ สุคนธราช ผบก.น.1 สั่งการให้ พ.ต.อ.บวรภพ สุนทรเรขา ผกก.สน.พญาไท นำกำลังเข้าตรวจค้นจับกุมผู้ต้องหาตามหมายจับศาลอาญาที่ 2081/2564 คือ นายตอก สัญชาติลาว อายุ 22 ปี ที่บริเวณหน้าหอพักแห่งหนึ่ง แขวงห้วยขวาง เขตห้วงขวาง กรุงเทพมหานคร พร้อมปืนอัดลม ยี่ห้อ OPS-M.R.P. CAL.45 สีดำ 1 กระบอก และรองเท้าผ้าใบ 1 คู่ สืบเนื่องจากผู้ต้องหาก่อเหตุชิงทรัพย์ร้านสะดวกซื้อ สาขาวิคตอรี่มอลล์ อนุสาวรีย์ชัยสมรภูมิ เมื่อวันที่ 11 ธ.ค.ที่ผ่านมา เวลาประมาณ 03.55 น. มีชายไม่ทราบชื่อนามสกุล อายุ 20-30 ปี ได้เข้ามาภายในร้านสะดวกซื้อดังกล่าว และข่มขู่พนักงานร้านสะดวกซื้อเพื่อชิงทรัพย์เงินสดภายในเคาน์เตอร์แคชเชียร์โดยใช้อาวุธปืนไม่ทราบชนิด จนได้ทรัพย์สินเป็นเงินสด 6,500 บาท แล้วหลบหนีไป เจ้าหน้าที่ตำรวจ กก.สส.บก.น.1 และเจ้าหน้าที่ตำรวจ ฝ่ายสืบสวน สน.พญาไท ตรวจสอบกล้องวงจรปิดเพื่อพิสูจน์ทราบเส้นทางมาก่อเหตุและหลบหนีของคนร้าย กระทั่งพบว่า คนร้ายพักอาศัยอยู่ที่อาคารดังกล่าว และทราบว่าคนร้ายที่ก่อเหตุคือ นายตอก ต่อมาวันที่ 13 ธ.ค.ที่ผ่านมา พนักงานสอบสวน สน.พญาไท ได้นำพยานหลักฐานที่รวบรวมได้ ยื่นคำร้องขอหมายจับผู้ต้องหารายนี้ จากการสอบสวนผู้ต้องหาให้การรับสารภาพตลอดข้อกล่าวหา และให้การว่า ได้ใช้อาวุธปืนอัดลมก่อเหตุตามวันเวลาและสถานที่เกิดเหตุจริง หลังซื้ออาวุธปืนปลอมที่ตลาดห้วยขวาง เพื่อนำเงินที่ได้จากการก่อเหตุไปเล่นการพนันออนไลน์ เบื้องต้นเจ้าหน้าที่ตำรวจจึงได้ทำการจับกุมตัว นายตอกส่งพนักงานสอบสวน สน.พญาไท เพื่อดำเนินคดีตามกฎหมาย
