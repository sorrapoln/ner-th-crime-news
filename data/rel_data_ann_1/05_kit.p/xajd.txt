พนักงานสอบสวน สน.บางขุนนนท์ คุมตัวนายธุรการ ยังบรรเทา อายุ 67 ปี ผู้ต้องหาที่ก่อเหตุใช้อาวุธปืนยิง ร.ต.ทำนุ แจ้งจิตร อายุ 61 ปี และ นายสมัชฌ์ ประชุมพันธ์ อายุ 40 ปี เสียชีวิตทั้ง 2 ราย และยังยิงน.อ.สันชัย ประชุมพันธ์ อายุ 59 ปี ได้รับบาดเจ็บสาหัสอีก 1 ราย เพื่อนำตัวไปฝากขังยังศาลอาญาตลิ่งชัน ใน 5 ข้อหาคือ ฆ่าผู้อื่นโดยไตร่ตรองไว้ก่อน, พยายามฆ่า, พกพาอาวุธปืนไปในเมืองโดยไม่รับอนุญาต, ยิงปืนในสถานที่สาธารณะโดยไม่มีเหตุอันควร และ บุกรุกเคหสถาน ซึ่งท้ายคำร้องฝากขังพนักงานสอบสวนได้คัดค้านการประกันตัวเนื่องจากเป็นคดีอุกฉกรรจ์ ระหว่างที่นายธุรการ ผู้ต้องหาขึ้นรถควบคุมได้เปิดเผยว่าวันเกิดเหตุตนเองถูกด่าทอก่อนด้วยคำหยาบคาย ว่า เป็นหมาวัด ซึ่งเป็นคำพูดที่จี้ใจดำ เนื่องจากตนเองเคยอาศัยอยู่ที่วัดจริง ยืนยันว่าไม่ได้เจตนาเล็งยิงให้ถึงชีวิต เนื่องจากตนเองไม่ได้ยิงปืนมานานหลายปีแล้ว แต่อยากฝากขอโทษผู้เสียชีวิต พร้อมกับอยากนำเงินไปช่วยเหลืองานศพ ขณะที่ประเด็นที่มีข้อพิพาทเรื่องที่ดิน ยอมรับว่า มีปัญหากันมาก่อนหน้านี้จริง โดยวันที่ 14 กุมภาพันธ์ 65 นี้ ตนตั้งใจจะไปพูดคุยไกล่เกลี่ยกันในวันนั้น แต่กลับมาเกิดเหตุด่าทอกระทบจิตใจตนเสียก่อนจึงทำให้ บันดาลโทสะก่อเหตุยิง
