วันนี้(19 ม.ค.)พล.ต.ต.พุฒิเดช บุญกระพือ ผู้บังคับการปราบปรามการกระทำผิดเกี่ยวกับอาชญากรรมทางเศรษฐกิจ(ผบก.ปอศ.) เปิดเผยว่า จากสถานการณ์แพร่ระบาดของโควิด-19 ทำให้มีผู้ฉวยโอกาสลักลอบนำเข้าสินค้าเข้ามาโดยผิดกฎหมาย จึงได้สั่งการให้กวดขันจับกุมผู้ลักลอบนำเข้าผลิตภัณฑ์ดังกล่าว โดยสั่งการให้ พ.ต.อ.ธรรมปพน ชาวกำแพง ผกก.2 บก.ปอศ. พ.ต.ท.วันเผด็จ จันยะรมณ์ รอง ผกก.2 บก.ปอศ. พร้อมกำลังเจ้าหน้าที่ กก.2 บก.ปอศ. นำกำลังเข้าตรวจค้นโกดังย่านแพรกษา จ.สมุทรปราการ โดยผลการตรวจค้นพบหน้ากากอนามัยไม่ได้มาตรฐาน จำนวน 1 ล้านชิ้น มูลค่ากว่า 3 ล้านบาท ทั้งนี้มีบางส่วนพบหน้ากากอนามัยมีบรรจุหน้ากล่องภาษาญี่ปุ่น แต่จากการตรวจสอบพบว่าสินค้าที่ตรวจยึดทั้งหมดลักลอบนำเข้ามาจากประเทศจีน ซึ่งเชื่อว่าหน้ากากอนามัยในแบบดังกล่าวมีเจตนาให้ผู้ค้านำไปขายในราคาสูงกว่าทั่วไป ทำให้ผู้บริโภคเข้าใจผิดว่าเป็นสินค้ามีคุณภาพที่ผลิตจากประเทศญี่ปุ่น เบื้องต้นเข้าข่ายความผิดตามพ.ร.บ.ศุลกากร หลังจากนี้ กก.2 บก.ปอศ.จะออกหมายเรียกผู้ที่เกี่ยวข้องมารับทราบข้อกล่าวหาต่อไป
