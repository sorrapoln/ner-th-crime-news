เมื่อวันที่ 18 ธ.ค. 64 เวลา 13.30 น. ที่สน.ทางด่วน 2 นายจินทวัส หรือโบ้ท พงศ์บางลี่ อายุ 33 ปี คนขับรถเมอร์เซเดส-เบนซ์ สีขาว ป้ายแดง หมายเลขทะเบียน ต 5448 กรุงเทพมหานคร กล่าวภายหลังเข้าให้ปากคำกับพนักงานสอบสวน สน.ทางด่วน 2 นานกว่า 3 ชั่วโมง พร้อมยื่นหลักทรัพย์เป็นเงินสดจำนวน 2 แสนบาท เพื่อขอปล่อยตัวชั่วคราว พร้อมกับกล่าวว่า ตนขอโทษกับเหตุการณ์ที่เกิดขึ้นและแสดงความเสียใจจากใจจริงกับครอบครัวผู้เสียชีวิต ตนไม่มีเจตนา พร้อมกับยินดีที่จะชดใช้ค่าเสียหายที่เกิดขึ้นทั้งหมด และในวันนี้ ตนจะเดินทางไปเข้าร่วมงานศพของผู้เสียชีวิตทั้ง 3 ราย พ.ต.ท.ประสิทธิ์ วิรัตยาภรณ์ รองผกก.สน.ทางด่วน 2 กล่าวว่า ตำรวจได้ดำเนินคดีใน 2 ข้อหา คือ 1.ขับรถโดยประมาททำให้ผู้อื่นถึงแก่ความตาย 2.ขับรถขณะมึนเมาสุรา เบื้องต้นผู้ต้องหาให้การปฏิเสธ แต่ยอมรับว่าก่อนเกิดเหตุไปสังสรรค์กับเพื่อนย่านรามอินทรามา และตอนเกิดเหตุนายจินทวัสไม่เห็นรถคู่กรณีมาก่อน กระทั่งมีการชน ส่วนรายละเอียดอยู่ในสำนวนคดีไม่สามารถเปิดเผยได้
