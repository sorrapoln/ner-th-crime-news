เหตุสยองผัวคลั่ง ยิงลูกชายวัย 3 ขวบดับ ยิงเมียเจ็บสาหัส ก่อนยิงตัวตายตามรายนี้ เกิดขึ้นเมื่อเวลา 22.00 น. วันที่ 7 ม.ค.65 ร.ต.อ.สุขสันต์ คงจุ้ย รอง สว.(สอบสวน) สภ.เหนือคลอง จ.กระบี่ รับแจ้งมีเหตุยิงกันเจ็บหลายรายในบ้านเลขที่ 177 หมู่ 2 ต.โคกยาง อ.เหนือคลอง หลังรับแจ้งจึงรายงานผู้บังคับบัญชาทราบตามลำดับ แล้วพร้อมด้วย พ.ต.อ.ทวีศักดิ์ สุวพิชญ์ภูมิ ผกก.สภ.เหนือคลอง เดินทางไปตรวจสอบที่เกิดเหตุ พร้อมตำรวจชุดสืบสวน สภ.เหนือคลอง จนท.พิสูจน์หลักฐาน ภ.จ.กระบี่ เมื่อไปถึงบ้านที่เกิดเหตุ เป็นบ้านปูนชั้นเดียว มีญาติคนเจ็บและชาวบ้านจำนวนมาก มายืนดูเหตุการณ์ สอบถามญาติทราบว่ามีคนถูกยิง 3 ราย ถูกญาติ และกู้ภัยมูลนิธิประชาสันติสุขเหนือคลอง กู้ภัยเทศบาลตำบลเหนือคลอง นำตัวส่ง รพ.เหนือคลอง ก่อนจะถูกส่งต่อไปยัง รพ.กระบี่ ไปก่อนหน้านี้แล้ว ภายในตัวบ้านที่ห้องโถง พบมีเตียงนอนหน้าทีวี โดยทีวี และพัดลมในบ้านยังเปิดอยู่ บริเวณหน้าห้องนอนมีรอยเลือดกองใหญ่ ในห้องนอนพบกองเลือดนองเต็มพื้นห้อง บนเตียงนอนมีกองเลือด 1 กอง หน้าห้องน้ำซึ่งอยู่ติดกับห้องนอน พบกองเลือดอีก 1 กอง ภายในห้องนอนพบปลอกกระสุนปืนขนาด 9 มม. ตกอยู่ 4 ปลอก หัวกระสุน 9 มม. ตกอยู่ 1 หัว จนท.เก็บไว้เป็นหลักฐาน ส่วนอาวุธปืน พบถูกนำไปตั้งไว้บริเวณศาลาหน้าบ้าน ห่างจากตัวบ้านประมาณ 30 เมตร เป็นอาวุธปืนบาเร็ดต้าขนาด 9 มม. ภายในแมกกาซีนมีกระสุนอยู่ 3 นัด ตำรวจจึงเก็บหลักฐานทั้งหมดไว้ ส่วนคนถูกยิงทั้ง 3 คน ทราบว่าเป็นพ่อ แม่ ลูก ประกอบด้วย นายฉัตรชัย สมดวง อายุ 40 ปี ผู้ก่อเหตุ ถูกยิงเข้าบริเวณศีรษะ 1 นัด เสียชีวิตที่ รพ.กระบี่ รายที่ 2 น.ส.ดวงกมล ทองทิพย์ อายุ 40 ปี ถูกยิงเข้าบริเวณกลางหน้าผาก อาการยังสาหัสนอนไม่รู้สึกตัวอยู่ที่ รพ.กระบี่ รายที่ 3 เป็น ด.ช.ปัญญากร สมดวง อายุ 3 ปี ถูกยิงเข้ากลางหน้าผาก เสียชีวิตที่ รพ.กระบี่ เช่นกัน
