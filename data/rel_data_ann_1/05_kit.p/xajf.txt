กรณี นายวัฒนา หรือนงค์ เอกบุตร อายุ 39 ปี ภูมิลำเนาอยู่หมู่ 9 ต.ทอนหงส์ อ.พรหมคีรี จ.นครศรีธรรมราช ตกเป็นผู้ต้องหาขับรถยนต์กระบะบรรทุกไม้ยางพารามีรั้วไม่ติดป้ายทะเบียน พุ่งชนรถจักรยานยนต์ไปอัดฟุตปาทติดสะพานลอยข้ามถนน ทำให้นายทรงวุฒิ หรือวุฒิ แทบทับ อายุ 30 ปี นายช่างเทศบาลตำบลท่าแพ อ.เมือง จ.นครศรีธรรมราช คอหักตายคาที่ และนายจิรวุฒิ เกื้อเกตุ อายุ 30 ปี เพื่อนที่นั่งซ้อนท้ายรถจักรยานยนต์ได้รับบาดเจ็บสาหัส ถูกนำส่ง รพ.มหาราชนครศรีธรรมราช ส่วนรถกระบะเสียหลักพลิกตะแคงขวาริมถนนใต้สะพานลอย นายวัฒนาคนขับรถยนต์กระบะปีนออกจากรถหลบหนีไป เหตุเกิดเมื่อเช้าวันที่ 11 ม.ค. ใต้สะพานลอยข้ามถนนริมถนนสาย 401 นครศรีธรรมราช-สุราษฎร์ธานี หมู่ 1 ต.ปากพูน อ.เมือง จ.นครศรีธรรมราช ล่าสุด เวลา 14.00 น. วันที่ 11 ม.ค. 65 นายวัฒนา หรือนงค์ เอกบุตร อายุ 39 ปี ซึ่งมีผ้าปิดแผลที่หน้าผากด้านซ้ายและแผลถลอกทั่วร่าง ผู้ต้องหาในคดีนี้ ได้เดินทางเข้ามอบตัวกับ พ.ต.อ.นัษฐวุฒิ ทองทิพย์ ผกก.สภ.เมืองนครศรีธรรมราช โดยมีตำรวจชุดสืบสวนคุมตัวไปส่งให้กับ พ.ต.ท.สมเชิญ ทองใหญ่ รอง ผกก.(สอบสวน) และ พ.ต.ท.อาคม จอนนุ้ย รอง ผกก. ร่วมสอบสวนปากคำ ใช้เวลาสอบสวนอยู่นานหลายชั่วโมง โดยตลอดเวลาที่ทำการสอบสวน นายวัฒนา หรือนงค์ ได้ร้องไห้ออกมาต่อหน้าตำรวจ และให้การปฏิเสธตลอดข้อกล่าวหา
