20 มกราคม 2565จากกรณี วานนี้ 19 ม.ค. 65 เมื่อเวลา 12.30 น. ที่ผ่านมา เกิดเหตุยิงกันระหว่างเจ้าหน้าที่ตำรวจกับคนร้ายที่กำลังหลบหนีคดีฆ่าคนตาย ที่บริเวณทางลอดใต้สะพานสายเลี่ยงเมือง ในพื้นที่ หมู่ 3 ต.กลางแดด อ.เมือง จ.นครสวรรค์ ซึ่งมีผู้บาดเจ็บ 2 คน คือ ร.ต.อ.ชัยปติญญา แสงปาน รอง สว.สส.สภ.หนองปลิง ได้รับบาดเจ็บถูกคนร้ายใช้อาวุธปืนลูกซองยิงเข้าที่หน้าอกและแขนข้างขวา ส่วนอีกราย คือ คนร้ายที่ก่อเหตุฆ่าคนตาย คือ นายมานพ อายุ 41 ปี ถูกตำรวจยิงที่ขาข้างขวา นั่งร้องโอดโอยอยู่ที่พื้นถนน ซึ่งเจ้าหน้าที่หน่วยกู้ชีพกู้ภัยได้รีบนำตัวผู้บาดเจ็บทั้งคู่ไปส่งรักษายังโรงพยาบาลสวรรค์ประชารักษ์ทันที ส่วนในที่เกิดเหตุ พบอาวุธปืนลูกซองยาวเบอร์ 12 ของคนร้ายตกอยู่ 1 กระบอก และรถจักรยานยนต์ที่ใช้หลบหนี 1 คัน จึงยึดไว้เป็นหลักฐาน นอกจากนี้ ในที่เกิดเหตุ ยังพบรถตู้สีดำของพลเมืองดีที่ขับรถไล่ตามคนร้าย ได้รับความเสียหายจากการถูกยิงอีก 1 คันด้วย
