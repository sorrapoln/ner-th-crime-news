เมื่อวันที่ 4 ธันวาคม พล.ต.ต.นพศิลป์ พูลสวัสดิ์ ผบก.สส.บช.น. , พ.ต.อ.ธีระชัย ชำนาญหมอ , พ.ต.อ.สุรพงษ์ ชาติสุทธิ์ รอง ผบก สส.ฯ , พ.ต.อ.ฤตวีร์ สุขเจริญ พ.ต.ท.เฉลิมพงษ์ ธรรมมียะ พ.ต.ต.สมพงษ์ เกตุระติ สว.กก.วิเคราะห์ข่าวฯ บก.สส.บช.น. ร่วมกันจับกุม นายฉัตรธวัช ศรีทรงเมือง อายุ 24 ปี ผู้ต้องหาตามหมายจับศาลอาญา ที่ 2003/2564 ลงวันที่ 23 พฤศจิกายน พ.ศ.2564 ซึ่งต้องหาว่ากระทำความผิดฐาน “ ร่วมกันนำเข้าสู่ระบบคอมพิวเตอร์ ซึ่งข้อมูลคอมพิวเตอร์ปลอมไม่ว่าทั้งหมด หรือบางส่วน หรือข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายแก่ผู้อื่น หรือประชาชน และร่วมกันฉ้อโกง โดยแสดงตนเป็นคนอื่น ” ได้ที่หน้าบ้านสวนไม่มีเลขที่ ซอยฟากน้ำ 2 ต.แม่ต๋ำ อ.เมืองพะเยา จ.พะเยา นำส่ง พงส.สน.พญาไท ดำเนินคดีตามกฎหมาย พล.ต.ต.นพศิลป์ กล่าวว่าผู้ต้องหามีพฤติการณ์อ้างตัวเป็นเจ้าหน้าที่ของบริษัท บิทคัพ ออนไลน์ โดยโทรศัพท์ ไปหลอกลวงผู้เสียหายว่าบัญชีของผู้เสียหายมีปัญหาในการเข้าสู่ระบบ กระทั่งผู้เสียหายหลงเชื่อแจ้งรายละเอียดเกี่ยวกับบัญชีกระเป๋าเงินอิเล็กทรอนิกส์รวมถึงรหัสโอทีพีของบัญชีธนาคารตัวเองให้กับผู้ต้องหา จากนั้นผู้ต้องหาเข้าสู่ระบบกระเป๋าเงินอิเล็กทรอนิกส์ของผู้เสียหาย และดูดเงินในบัญชีของผู้เสียหายไปสู่บัญชีของตัวเองแทน มูลค่าความเสียหายกว่า 1,500,000 บาท โดยผู้เสียหายเข้าร้องทุกข์ต่อพนักงานสอบสวน สน.พญาไท ต่อมาพนักงานสอบสวนรวบรวมพยานหลักฐานเพื่อออกหมายจับ ประสานเจ้าหน้าที่ตำรวจ กก.วิเคราะห์ข่าวและเครื่องมือพิเศษ บก.สส.บช.น. สืบสวนจับกุม โดยก่อนหน้านี้ เมื่อวันที่ 20 พฤศจิกายน ที่ผ่านมา นายฉัตรธวัช ถูกเจ้าหน้าที่ตำรวจภาค 5 จับกุมในข้อหาเดียวกันในครั้งนั้นมูลค่าความเสียหายกว่า 97,000 บาท
