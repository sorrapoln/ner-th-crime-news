พ.ต.ท.พนม สิงห์เศรษฐกิจ สว.(สอบสวน) สภ.ปากช่อง จ.นครราชสีมา รับแจ้งว่ามีอุบัติเหตุรถยนต์ชนกัน 3 คัน มีผู้เสียชีวิต 1 ราย ถนนธนะรัชต์ กม.7 หน้าปั๊มน้ำมัน ปตท. ทางไปอุทยานแห่งชาติเขาใหญ่ ต หนองน้ำแดง อ ปากช่อง ลักษณะกีดขวางช่องทางจราจรทั้ง 4 ช่องทาง ที่เกิดเหตุ พบรถตู้บรรทุกน้ำแข็ง ของโรงน้ำแข็งปากช่องทิพย์วารี เบอร์ 44 หมายเลขทะเบียน บบ-5082 ยโสธร โดยมีนายณัฐพล อินต๊ะ อายุ 28 ปี ผู้ขับขี่ บาดเจ็บสาหัส แรงชนทำให้ถังน้ำแข็งหลุดจากคัชซีตะแคงขวางช่องทางจราจรด้านรถสวน จนทำให้ถุงน้ำแข็งหล่นกระจายไปทั่วถนน ส่วนคัชซีตัวรถขวางถนน สภาพยางล้อหลังขวาแตก พบรถกระบะยี่ห้อ โตโยต้า ไฮลักซ์ สีน้ำเงิน ทะเบียน ผอ-8327 นครราชสีมา มีนายสันติสุข อุดจันทึก ผู้ขับขี่และ น.ส.กัญญา พงษ์ทอง นั่งมาด้วยได้รับบาดเจ็บเล็กน้อย ด้านหน้าชนติดอยู่กับตู้บรรทุกน้ำแข็ง ถัดไปพบรถกระบะ ยี่ห้อ มิตซูบิชิ สีขาว ทะเบียน บษ-1943 สระบุรี สภาพด้านหน้าตกถนนหัวทิ่มลงข้างทางช่องทางมาจากเขาใหญ่ ตรวจสอบภายในรถ พบผู้เสียชีวิตชื่อนายไพโรจน์ ชินนอก อายุ 47 ปี อดีต รปภ.โรงแรมแห่งหนึ่ง
