เมื่อวันที่ 11 ม.ค. พล.ท.สวราชย์ แสงผล แม่ทัพภาคที่ 2 พล.ท.วัฒนะ พลจันทร์ ผบ.ศรภ. พล.ต.บุนสิน พาดกลาง รองแม่ทัพภาคที่ 2 พล.ต.ณรงค์ สวนแก้ว ผบ.พล.ร.3 พล.ต.ต.ชัชชัย วงค์สุนะ ผบก.ภ.จว.มุกดาหาร ได้บูรณาการด้านการข่าวว่าจะมีการลำเลียงยาเสพติด ในพื้นที่บ้านป่งขาม อ.หว้านใหญ่ จ.มุกดาหาร จึงสั่งการให้ ร.อ.นฤดล อุตม์สีขันธ์ ผบ.ร้อย.บก.ควบคุมที่ 1 กกล.สุรศักดิ์มนตรี​ (ร.3) จัดกำลัง ร่วมกับนายสมศักดิ์ บุญจันทร์ นายอำเภอหว้านใหญ่ และตำรวจ สภ.หว้านใหญ่ ทำการลาดตระเวน และซุ่มเฝ้าตรวจในบริเวณพื้นที่ดังกล่าว จนกระทั่งตรวจพบชายฉกรรจ์ประมาณ 5-6 คน อยู่บริเวณท่าเรือแห่งหนึ่ง หลัง กศน.ป่งขาม เจ้าหน้าที่จึงได้เข้าแสดงตนเพื่อขอตรวจสอบ แต่กลุ่มผู้ต้องหากลับไหวตัวทัน ก่อนขับรถจะพุ่งชนเจ้าหน้าที่ เพื่อเปิดทางหนี แต่เจ้าหน้าที่สามารถกระโดดหลบรถได้ทัน หลังจากนั้นจึงใช้อาวุธปืนยิงสกัดไปที่ล้อรถฝั่งคนขับหลัง จากการติดตามพบรถกระบะโตโยต้า สีดำ หมายเลขทะเบียน กต 4669 กาฬสินธ์ จอดอยู่ห่างจากจุดเกิดเหตุราว 5 กม. แต่ไม่พบใครอยู่ในรถ พบเพียงคราบเลือดจำนวนหนึ่ง คาดว่าคนขับอาจได้รับบาดเจ็บ แต่ยังสามารถหลบหนีไปได้ เบื้องต้นพบกัญชาอัดแท่งจำนวน 7 กระสอบ ประมาณ 300 กิโลกรัม กระจัดกระจายอยู่บริเวณรอบรถคันดังกล่าว เจ้าหน้าที่จึงได้ตรวจยึดกัญชาทั้งหมดไว้ ก่อนนำส่งพนักงานสอบสวน สภ.หว้านใหญ่ เพื่อทำการขยายผลหาตัวผู้กระทำความผิดมาดำเนินคดีตามกฎหมายต่อไป
