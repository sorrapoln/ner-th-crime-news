เมื่อเวลา 12.30 น. วันที่ 19 ม.ค. ผู้สื่อข่าวได้รับรายงานว่า เกิดเหตุยิงกันระหว่างเจ้าหน้าที่ตำรวจ กับคนร้ายที่กำลังหลบหนีคดีฆ่าคนตาย ที่บริเวณทางลอดใต้สะพานสายเลี่ยงเมือง ในพื้นที่ หมู่ 3 ต.กลางแดด อ.เมือง จ.นครสวรรค์ จึงรุดไปยังที่เกิดเหตุ พบว่า มีกำลังตำรวจ​ สภ.หนองปลิง เป็นจำนวนมาก กำลังเข้าเคลียร์พื้นที่จุดเกิดเหตุ ซึ่งมีผู้บาดเจ็บ 2 ราย คือ ร.ต.อ.ชัยปติญญา แสงปาน รอง​ สว.สส.สภ.หนองปลิง ได้รับบาดเจ็บ ถูกคนร้ายใช้ปืนลูกซองยิงเข้าที่หน้าอก และแขนข้างขวา ส่วนอีกราย คือคนร้ายที่ก่อเหตุฆ่าคนตาย คือนายมานพ​ อินทร์จันทร์​ อายุ 41 ปี ถูกคมกระสุนของปืนตำรวจพุ่งเจาะที่ขาข้างขวา นั่งร้องโอดโอยสิ้นฤทธิ์อยู่ที่พื้นถนน จากนั้นเจ้าหน้าที่หน่วยกู้ชีพกู้ภัย ได้รีบนำตัวผู้บาดเจ็บไปส่งรักษายังโรงพยาบาลสวรรค์ประชารักษ์ทันที ส่วนในที่เกิดเหตุ พบปืนลูกซองยาวเบอร์ 12 ของคนร้ายตกอยู่ 1 กระบอก และ​ จยย.ที่ใช้หลบหนี 1 คัน จึงยึดไว้เป็นหลักฐาน และนอกจากนี้ ในที่เกิดเหตุ ยังพบรถตู้โตโยต้าสีดำ ของพลเมืองดีที่ขับรถไล่ตามคนร้าย ได้รับความเสียหายจากการถูกยิงอีก 1 คันด้วย
