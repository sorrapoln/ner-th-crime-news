เมื่อวันที่ 5 ธ.ค. เจ้าหน้าที่ตำรวจชุดสืบสวน สภ.เมืองเชียงราย ภายใต้การอำนวยการของ พ.ต.อ.กิตติพงษ์ สุขวัฒนพันธ์ ผกก.สภ.เมืองเชียงราย ทำการจับกุม นายสุริยันห์ สงวนนามสกุล อายุ 38 ปี ชาว ต.ป่าซาง อ.ดอกคำใต้ จ.พะเยา พร้อมของกลางยาเสพติดให้โทษประเภท 1 (ยาบ้า) จำนวนประมาณ 1,000,000 เม็ด บรรจุอยู่ในกล่องกระดาษ 5 กล่อง รถกระบะ มิตซูบิชิ ไทรทัน สีเทา ทะเบียน 1 ขธ 3141 กรุงเทพมหานคร โดยการจับกุมครั้งนี้ทางเจ้าหน้าที่ได้สืบทราบว่า จะมีการนำยาเสพติดจำนวนมากมาส่งที่บริษัทรับส่งพัสดุภายในประเทศ ที่ทำการขนส่งเอกชนในพื้นที่ ต.ห้วยสัก อ.เมืองเชียงราย จ.เชียงราย จึงได้ออกติดตามจนกระทั่งทราบว่ามีผู้นำยาเสพติดมาส่งที่ทำการขนส่งเอกชน ปลายทาง จ.สงขลา เจ้าหน้าที่ตำรวจชุดจับกุมจึงได้เข้าไปทำการการตรวจค้นจับกุม จากการสอบสวนเบื้องต้นนายสุริยันห์ให้การว่าเมื่อวันที่ 3 ธ.ค.ได้มีคนขับรถนำของกลางไปไว้ที่โกดังแห่งหนึ่งพื้นที่บ้านร่องเผียว ต.ห้วยสัก จากนั้นได้มีโทรศัพท์มาหาตน เพื่อว่าจ้างให้นำกล่องพัสดุดังกล่าวไปส่งที่ขนส่งเอกชนที่ ต.ห้วยสัก โดยนายสุริยันห์ให้การปฏิเสธว่า ไม่ทราบว่าภายในเป็นยาเสพติด เพราะตนทำงานรับจ้างได้เงินเดือน 9 พันบาท อย่างไรก็ตาม เจ้าหน้าที่ยังไม่ปักใจเชื่อจึงได้นำตัวนายสุริยันห์ไปสอบสวนอย่างละเอียดเพื่อขยายผลไปถึงขบวนการค้ายาเสพติดรายใหญ่รายนี้ โดยในวันที่ 6 ธ.ค.นี้ ทางเจ้าหน้าที่ตำรวจจะนำของกลางไปแถลงข่าวที่ จ.เชียงใหม่ พร้อมกับความคืบหน้าต่อไป
