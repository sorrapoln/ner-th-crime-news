วันนี้ (3ธ.ค.2563) พล.ต.ต.เอกชัย บุญวิสุทธิ์ ผบก.น.7 พร้อมตำรวจนครบาลบางยี่ขัน เข้าตรวจสอบเหตุนายดำรงค์ ทวีเขตต์ ถูกยิงเสียชีวิตภายในลานจอดรถของสถานบันเทิงแห่งหนึ่ง ย่านปิ่นเกล้า โดยมีตำรวจพิสูจน์หลักฐานเข้าตรวจสอบและเก็บวัตถุพยานในที่เกิดเหตุ พร้อมแพทย์นิติเวชจากโรงพยาบาลศิริราช เข้าชันสูตรศพในเบื้องต้น พล.ต.ต.เอกชัย เปิดเผยว่า การสอบสวนพยานในเบื้องต้นผู้ก่อเหตุและผู้เสียชีวิตรู้จักกัน คาดว่ามีความขัดแย้งส่วนตัวมาก่อนหน้านี้แล้ว เพราะจากคำให้การพยานที่พบเห็นเหตุการณ์บางช่วงก่อนเกิดเหตุยิง ระบุว่า ผู้เสียชีวิตยืนอยู่บริเวณที่เกิดเหตุ ระหว่างนั้นผู้ก่อเหตุขับขี่รถจักรยานยนต์เข้ามาพูดคุยด้วย มีลักษณะโต้เถียงกัน ไม่นานก็ได้ยินเสียงปืนดังขึ้น จากนั้นผู้ก่อเหตุได้ขับขี่รถจักรยานยนต์หลบหนีไป ผู้สื่อข่าวไทยพีบีเอส สอบถามข้อเท็จจริงแล้ว พล.ต.ต.เอกชัย ยืนยัน ไม่มีบ่อน ส่วนปมความขัดแย้งต้องใช้เวลาในการสืบสวนสอบสวน ขณะนี้ได้กำชับตำรวจท้องที่ให้เร่งติดตามตัวผู้ก่อเหตุมาดำเนินคดีโดยเร็ว
