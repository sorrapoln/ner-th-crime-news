เวลา 13.30 น. วันที่ 11 ธ.ค. ร.ต.ท.พัชราวัลย์ ฤทธิชัย ร้อยเวรสภ.ชะอำ จ.เพชรบุรี รับแจ้งเหตุมีผู้ถูกยิงด้วยอาวุธปืน เหตุเกิดบริเวณหน้าห้องเช่าไม่มีเลขที่ หมู่ 1 บ้านห้วยหิน ต.เขาใหญ่ อ.ชะอำ ทราบชื่อในเวลาต่อมาคือ ด.ต.อุดม แถมมี อายุ 49 ปี ภูมิลำเนาอยู่บ้านเลขที่ 23/6 ถ.คลองเทียน ต.ชะอำ อ.ชะอำ จ.เพชรบุรี เป็นผบ.หมู่สืบสวน สภ.ชะอำ มีบาดแผลถูกยิงด้วยกระสุนปืนไม่ทราบขนาดเข้าที่บริเวณคางทะลุท้ายทอย และมีผู้บาดเจ็บซึ่งเป็นผู้ก่อเหตุ ชื่อนายวิชัย ทวีเดช อายุ 26 ปี อยู่บ้านเลขที่ 12 ม.1 ต.ยางน้ำกลัดเหนือ อ.หนองหญ้าปล้อง จ.เพชรบุรี ทั้งสองถูกนำส่งยังรพ.ชะอำ และด.ต.อุดม เสียชีวิตในเวลาต่อมา ส่วนนายวิชัย ถูกนำตัวส่งต่อไปรพ.พระจอมเกล้า แต่เสียชีวิตในระหว่างเดินทาง จากการสอบถามเพี่อนบ้านใกล้ที่เกิดเหตุทราบว่า นายวิชัย อาศัยอยู่ห้องเช่ากับภรรยาและมีเรื่องทะเลาะกันทุกวัน จนเมื่อ 3 วันก่อนภรรยาได้หนีกลับไปบ้านที่ ต.ห้วยตะแปด อ.ชะอำ นายวิชัยจึงไปตามภรรยาให้กลับบ้านและเกิดทะเลาะกัน ภรรยาจึงโทรศัพท์แจ้งตำรวจว่าถูกสามีใช้อาวุธปืนจ่อหัว ต่อมาเหตุการณ์สงบลง จนกระทั่งวันนี้ ชุดสายสืบของสภ.ชะอำ 4 นาย ทราบว่านายวิชัย ได้เช่าห้องเช่าอยู่ที่หมู่ 1 จึงเดินทางไปตรวจสอบเนื่องจากนายวิชัยมีอาวุธปืน แต่ขณะที่นายวิชัยออกมาได้ชักอาวุธปืนยิงตำรวจชุดสืบสวน และเกิดการยื้อแย่งปืนกันแล้วกระสุนปืนถูกเข้าที่คางของด.ต.อุดมล้มลง ส่วนคนร้ายถูกกระสุนของเจ้าหน้าที่ตำรวจที่หน้าอก หลังเหตุชุลมุนสงบลง เจ้าหน้าที่ได้นำผู้บาดเจ็บส่งไปรพ.ชะอำ และส่งต่อยังรพ.พระจอมเกล้า แต่ผู้บาดเจ็บได้เสียชีวิตทั้งคู่
