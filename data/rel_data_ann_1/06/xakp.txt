เมื่อเวลา 08.30 น. วันที่ 11 ม.ค. 65 ร.ต.อ.วิชิต ลาชัย รอง สว.สอบสวน สภ.น้ำโสม จ.อุดรฯ ได้รับแจ้งเหตุลูกฆ่าพ่อ จึงพร้อมด้วย พ.ต.อ.เชี่ยวชาญ มีชัย ผกก.สภ.น้ำโสม พ.ต.ท.อภิราช สนิทวงศ์ชัย รอง ผกก.ป. พ.ต.ท.ชัยณรงค์ ไพบูลย์ รอง ผกก.สส. พ.ต.ท.พรมมี โสระศรี รอง ผกก.สอบสวน เจ้าหน้าที่พิสูจน์หลักฐานอุดรธานี แพทย์เวร รพ.น้ำโสม อาสากู้ภัยทางหลวงน้ำโสม รุดไปตรวจสอบ ที่เกิดเหตุเป็นบ้าน 2 ชั้นไม้ครึ่งปูน พบชาวบ้านจำนวนมาก ยืนมุงดูศพนายประภัย คำเกิด อายุ 47 ปี นอนหงายจมกองเลือดอยู่พื้นหน้าประตูบ้าน สภาพศพสวมเสื้อยืดโปโลแขนสั้นลายดำ กางเกงขายาวสีดำ มีท่อนเหล็กฉากสามเหลี่ยมยาว 60 ซม. และเหล็กกล่องยาว 47 ซม. เปื้อนเลือดวางอยู่ข้างศพ จากการชันสูตรพบบริเวณใบหน้า ศีรษะ ถูกทุบด้วยของแข็งจนแตก มันสมองกระจาย เบ้าตาขวาหลุดออกมา ส่วนฆาตกรไม่ใช่ใครที่ไหนเป็นลูกชายผู้ตายชื่อนายธีระพงษ์ คำเกิด 26 ปี หลังก่อเหตุได้นั่งรอมอบตัวอยู่หน้าบ้าน ตำรวจจึงควบคุมตัวพร้อมของกลางไปโรงพักทำการสอบสวน อ้างพ่อทำร้ายก่อน เลยป้องกันตัว
