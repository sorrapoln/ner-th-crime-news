พล.ต.ต.สุรชัย เจ็ดพี่น้องร่วมใจ ผู้บังคับการกองสวัสดิการ ลงนามในคำสั่งกองสวัสดิการ ลงวันที่ 1 ธันวาคม 2564 ให้ ส.ต.อ.หญิง กิติยา (สงวนนามสกุล) ผู้บังคับหมู่ฝ่ายสวัสดิการการเงิน กองสวัสดิการ ปฏิบัติราชการ ฝ่ายสวัสดิการบ้านพักกองสวัสดิการ ออกจากราชการไว้ก่อน คำสั่งดังกล่าวมีใจความว่า เนื่องจากส.ต.อ.หญิง กิติยา ถูกกล่าวหาว่า กระทำผิดวินัยอย่างร้ายแรง จนถูกตั้งกรรมการสอบสวน และต้องหาคดีอาญา ฐานกระทำความผิดทางอาญา โดยการปลอมแปลงเอกสาร และลงลายมือชื่อสั่งจ่ายเงินในเช็คออกจากบัญชี กองทุนสวัสดิการสถานพักฟื้นและตากอากาศ ซึ่งไม่ใช่เช็คที่มีการเบิกมาโดยถูกต้อง จำนวนหลายครั้ง โดยเข้าบัญชีตนเอง เหตุเกิดระหว่างวันที่ 1 มกราคม 2564 จนถึงปลายปี 2564 พบว่า มีรายการถอนเงินออกจากบัญชี จำนวน 18 ครั้ง รวมเป็นเงิน 14,840,000 บาท ซึ่ง ผู้ถูกสั่งให้ออกจากราชการไว้ก่อน มีสิทธิอุทธรณ์ต่อ ก.ตร. ได้ภายใน 30 วัน
