เมื่อวันที่ 2 ม.ค. ร.ต.อ.บุญชาญ เทียนกัณฑ์เทศน์ พนักงานสอบสวน สภ.กำแพงแสน อ.กำแพงแสน จ.นครปฐม เปิดเผยว่า เมื่อช่วงกลางดึกที่ผ่านมา ได้รับแจ้งเหตุยิงกันในงานเลี้ยง หน้าบ้านเลขที่ 41 หมู่ 6 ต.ทุ่งขวาง อ.กำแพงแสน จ.นครปฐม หลังรับแจ้งจึงรุดไปตรวจสอบพร้อมเจ้าหน้าที่ ที่เกิดเหตุ พบผู้เสียชีวิต 1 ราย นอนจมกองเลือดข้างโต๊ะในงานเลี้ยง ทราบชื่อ นายพิพัฒน์ แก้วพิน อายุ 55 ปี มีบาดแผลถูกยิงเข้าที่ศีรษะและตามลำตัวหลายนัด ในที่เกิดเหตุ มีผู้ได้รับบาดเจ็บ 3 คน พลเมืองดีช่วยเหลือนำส่งโรงพยาบาลกำแพงแสน ทราบชื่อ นายจรูญ คล้ายเมือง นายสมร ศรีสุข นายศิริศักดิ์ แจ้งธรรมา มีบาดแผลถูกยิง ส่วนมือปืนผู้ก่อเหตุ ชื่อนายเอ็ม เป็นหัวหน้า รปภ.บริษัทแห่งหนึ่ง จ.นนทบุรี หลังก่อเหตุได้ขี่ จยย.ไม่ทราบยี่ห้อ ทะเบียน หลบหนีไป ในที่เกิดเหตุพบปลอกกระสุนปืนขนาด 9 มม.จำนวนมาก ซองปืน และแมกใส่กระสุน 1 อัน ตกอยู่กับพื้น เจ้าหน้าที่จึงบันทึกภาพและเก็บไว้เป็นหลักฐาน สอบสวนนางมานิตย์ เอกจีน อายุ 46 ปี ภรรยาผู้ตาย ทราบว่า ที่เกิดเหตุ เป็นงานเลี้ยงฉลองบวชพระ โดยช่วงเย็น ได้มีพิธีทำขวัญนาค หลังเสร็จพิธีก็มีงานเลี้ยงแขกที่มาร่วมงาน ประมาณ 5 ทุ่ม แขกเริ่มทยอยกลับ ทุกอย่างเริ่มเก็บ แต่ผู้ตายยังนั่งดื่มกับเพื่อนอีกหลายคน ก่อนเกิดเหตุ นายปั๊ก เดินมาหยิบเหล้าจากโต๊ะของผู้ตายไป ผู้ตายได้มีการถามหาเหล้าหายไปไหน เพื่อนในโต๊ะบอกว่า นายปั๊กเอาไป ผู้ตายจึงเดินไปเปิดเหล้าขวดใหม่ ต่อจากนั้น มือปืนได้เข้ามา ตะโกนให้ของลับ และถามว่ามีปัญหาอะไรกัน คนในโต๊ะก็บอกว่า ไม่มีอะไร ทุกอย่างเคลียร์เรียบร้อยแล้ว จากนั้นมือปืนจึงได้ยิงปืนขึ้นฟ้าหลายนัด เจ้าภาพตะโกนเสียงดังลั่น ไอ้เอ็ม มึงทำอะไร คนที่นั่งอยู่ ต่างลุกฮือออกจากโต๊ะ มือปืนก็หันมายิงใส่ผู้ตาย และยิงกราดใส่คนอื่นๆอีกหลายนัด เบื้องต้นสันนิษฐาน มือปืนอาจโมโหอะไรบางอย่าง หรืออาจจะเมา จึงได้ยิงปืนขึ้นฟ้า และยิงใส่คนในงาน ขณะนี้ชุดสืบสวนอยู่ระหว่างการติดตามมือปืนมาลงโทษตามกฎหมายต่อไป
