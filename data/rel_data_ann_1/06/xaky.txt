วันที่ 24 เมษายน นางพัชรี อาระยะกุล รองปลัดกระทรวงการพัฒนาสังคมและความมั่นคงของมนุษย์ (พม.) ในฐานะโฆษกกระทรวง พม. เปิดเผยว่า จากกรณีชายชราอายุ 71 ปี ถูกชาย 2 คน ทำร้ายร่างกาย และแย่งชิงกระเป๋าเงินหลบหนีไป เหตุเกิดที่บริเวณหน้าร้านขายหนังสือแห่งหนึ่ง ถนนนครสวรรค์ เขตป้อมปราบศัตรูพ่าย เมื่อวันที่ 22 เมษายนที่ผ่านมา เวลาต่อมา มีรายงานว่า ตำรวจชุดสืบสวน สน.นางเลิ้ง ได้จับกุมชาย 2 คนที่ก่อเหตุทำร้ายร่างกายชายชราได้แล้ว ช่วงค่ำวันที่ 23 เมษายน ที่บริเวณย่านโรงกรองน้ำ แยกตึกชัย จากการสอบปากคำทั้งสองคนรับสารภาพว่า ต้องการเงินไปซ่อมรถซาเล้ง เจ้าหน้าที่ตำรวจแจ้งข้อหาและดำเนินคดีตามกฏหมาย ขณะที่ ชายชรา วัย 71 ปี คนนี้บอกว่า ขณะกำลังอ่านหนังสืออยู่ ก็มีคนเดินมาจากฝั่งตรงข้ามเข้ามาทำร้ายร่างกายโดยไม่ทันตั้งตัว ชิงกระเป๋าเงินไปโดยภายในกระเป๋ามีเงินจำนวน 5,000 บาท และบัตรสวัสดิการผู้สูงอายุ
