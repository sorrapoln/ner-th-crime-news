พลตำรวจตรี จิรสันต์ แก้วแสงเอก โฆษกกองบัญชาการตำรวจนครบาล กล่าวถึงความคืบหน้าในการติดตามจับกุมกลุ่มวัยรุ่นที่ยกพวกตีกันบริเวณหน้าสถานีบริการน้ำมันซอยสะแกงาม มีผู้บาดเจ็บหลายคน เบื้องต้นชุดสืบสวนสอบสวน สน.แสมดำ สามารถแบ่งกลุ่มผู้ที่ก่อเหตุออกได้เป็น 2 กลุ่มคือ กลุ่มของสถาบันในพื้นที่จังหวัดสมุทรสาคร ขณะนี้มีการออกหมายจับแล้ว 14 คน สามารถจับกุมตัวผู้ต้องหาได้ 8 คน และจะมีการออกหมายจับเพิ่มอีก 5 คน ส่วนของสถาบันในย่านธนบุรี สามารถออกหมายจับได้ 15 คน จับกุมได้ 7 คน ได้รับบาดเจ็บ 1 คน และอยู่ระหว่างการติดตามตัวอีก 8 คน นอกจากนี้ยังเตรียมที่จะออกหมายจับบุคคลอื่นๆ เพิ่มเติมอีกหลายคน แต่ขณะนี้ยังติดปัญหาเรื่องการพิสูจน์ทราบตัวบุคคล เนื่องจากภาพจากกล้องวงจรปิดในบริเวณจุดเกิดเหตุสามารถเห็นใบหน้าของกลุ่มบุคคลดังกล่าวชัดเจน แต่ยังติดปัญหาเรื่องการระบุชื่อตัวบุคคลที่ยังไม่ชัดเจนว่าเป็นบุคคลใดกันแน่ ทั้งนี้ หากการพิสูจน์ทราบบุคคลเรียบร้อยก็จะไปขอศาลออกหมายจับเพิ่มอีกภายในวันนี้ จากการสืบสวนของเจ้าหน้าที่พบว่า กลุ่มผู้ก่อเหตุและกลุ่มผู้ต้องหายังคงหลบหนีอยู่ในพื้นที่ของกองบัญชาการตำรวจนครบาลคาดว่าจะใช้เวลาไม่นานจะสามารถติดตามจับกุมตัวได้ทั้งหมด
