วันที่ 10 ธ.ค.2564 พ.ต.อ.อัครวุฒ ธานีรัตน์ ผกก.สภ.หาดใหญ่ เปิดเผยว่า เมื่อช่วงค่ำวันที่ 9 ธ.ค.ที่ผ่านมา ได้รับแจ้งเหตุมีผู้เสียชีวิตภายในหอพักแห่งหนึ่งในพื้นที่ เขตเทศบาลคอหงส์ อ.หาดใหญ่ จ.สงขลา หลังรับแจ้งจึงรุดไปตรวจสอบพร้อม พ.ต.ท.มาชา แก้งทอง รอง ผกก.ป.สภ.หาดใหญ่, พ.ต.ท.จิรศักดิ์ ฉวีนิล รอง ผกก.สส., พ.ต.ท.อนุรักษ์ กลางณรงค์ สว.สส.ฯ เจ้าหน้าที่ศูนย์พิสูจน์หลักฐาน 9 หน่วยกู้ภัยมูลนิธิมิตรภาพสามัคคี(ท่งเซียเซี่ยงตึ้ง)หาดใหญ่ และศูนย์อินทรีหาดใหญ่ ที่เกิดเหตุภายในห้องพักหมายเลข 501 ชั้น 5 พบศพ นายพิสิฐ (ขอสงวนนามสกุล) อายุ 22 ปี สภาพนั่งตะแคงข้างเสียชีวิตอยู่ข้างเตียงนอน มีบาดแผลถูกยิงด้วยอาวุธปืนขนาด 9 มม. เข้าที่จมูก 1 นัด อยู่ในชุดสวมเสื้อแจ็คเก็ตแกร็บฟู้ด กางเกงยีนส์ จากการตรวจสอบสภาพภายในห้องไม่มีร่องรอยการต่อสู้ แต่พบอาวุธปืน 9 มม. ถูกใส่กล่องวางไว้ใต้เตียง โดยมีแฟนสาวซึ่งอยู่ในอาการตกใจและร้องให้ตลอดเวลา จากการสอบถามแฟนสาว กล่าวว่า นายพิสิฐ มีอาชีพเป็นไรเดอร์แกร็บฟู้ด ส่วนตัวเธอเป็นไรเดอร์ไลน์แมน ก่อนเกิดเหตุยังออกไปรับออร์เดอร์ด้วยกัน แต่แฟนส่งเสร็จก่อนจึงไลน์บอกว่าจะกลับเข้าห้องพัก ส่วนตนยังติดออเดอร์ลูกค้าอีกราย เมื่อกลับมาที่ห้องพักเปิดประตูเข้าไปก็พบร่างแฟนหนุ่มนั่งตะแคงอยู่ข้างเตียงเลือดท่วมหน้า พร้อมกับอาวุธปืน 9 มม.ที่ตกอยู่ข้าง ๆ แฟนสาว กล่าวต่อว่า ด้วยความตกใจจึงรีบหยิบปืนใส่กล่องและเก็บไว้ใต้เตียงและรีบโทรหาเพื่อนสนิทให้มาที่ห้อง เพราะไม่รู้ว่าเกิดอะไรขึ้นและไม่ได้มีปัญหาอะไรกัน และแฟนหนุ่มก็ไม่เคยมีเรื่องกับใคร ทุกวันก็จะพากันไปทำงานรับส่งอาหารตามปกติ ด้าน ตำรวจได้ตรวจที่เกิดเหตุและสอบสวนพยานแวดล้อมยังไม่พบประเด็นความผิดปกติอะไร เบื้องต้นคาดว่าสาเหตุน่าจะมาจากอุบัติเหตุปืนลั่นใส่ตัวเอง ขณะที่ผู้ตายนำปืนออกมาทำความสะอาดและเกิดความผิดพลาดเกี่ยวกับระบบกลไกปืนขึ้น แต่ต้องรอผลตรวจพิสูจน์ที่เกิดเหตุและผลชันสูตรศพยืนยันอีกทางหนึ่งด้วยถึงจะสรุปคดีนี้ได้
