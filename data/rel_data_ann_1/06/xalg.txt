จากกรณีเมื่อวันที่ 10 ม.ค.65 เจ้าหน้าที่ตำรวจ สภ.เมืองนนทบุรี ได้รับแจ้งมีคนร้ายบุกเข้ามางัดห้องภายในเรวดีคอนโดมิเนียม ซอยเรวดี 6 อ.เมืองนนทบุรี จ.นนทบุรี พบเจ้าของห้องเช่า ชื่อ น.ส.เอ (นามสมมุติ) อายุ 51 ปี ซึ่งเป็นแฟนสาวของนางสาวบี (นามสมมุติ เป็นทอม) อายุ 45 ปี ที่ถูกคนร้ายบุกเข้ามาในห้องเพื่อจะลักทรัพย์ เป็นจังหวะที่นางสาวบีกลับมาจากทำธุระพอดี พบว่ากุญแจห้องถูกคีมตัดขาด พอเปิดเข้าไปถูกคนร้ายเป็นชายอายุ 30-35 ปี ที่กำลังรื้อค้นทรัพย์สินอยู่ภายในห้องดึงตัวเข้าไป จากนั้นคนร้ายได้ใช้อาวุธตีที่หัวและที่ปากนางสาวบีจนได้รับบาดเจ็บและหมดสติก่อนหลบหนีไป โดยภาพจากกล้องวงจรปิดจับภาพคนร้ายไว้ได้อย่างชัดเจน คนร้ายรายนี้ได้แหวนทองหนัก 1 สลึง ก่อนหลบหนีไปได้ สร้างความหวาดผวาแก่สุจริตชนคนหาเช้ากินค่ำที่ไม่รู้ว่าจะเจอตัวคนร้ายรายนี้มาก่อเหตุกับตนเองวันไหนเมื่อไหร่ ล่าสุดเมื่อเวลา 23.00 น. วันที่ 11 ม.ค.65 ผู้สื่อข่าวได้รับการเปิดเผยจากนางสาวจอย อายุ 25 ปี ทำงานอยู่ในกระทรวงสาธารณสุข โดยนางสาวจอยกล่าวว่า จากที่ตนเห็นข่าวคนร้ายงัดห้องทำร้ายสาวทอมจนสลบ ก็รู้สึกตกใจมาก เพราะรูปลักษณ์คนร้ายใกล้เคียงกันกับของตน แทบจะเป็นคนคนเดียวกันเลย แต่ในกรณีของตนไม่ได้รับบาดเจ็บ แต่สูญทรัพย์สินเป็นทองคำ สร้อย แหวน รวมๆ แล้ว 4 บาท 75 สตางค์ และเงินสดอีก 10,000 บาท คิดเป็นเงินประมาณ 150,000 บาท ตนเห็นข่าวและคลิปน่าจะเป็นคนเดียวกันเพราะได้รับการยืนยันมาหลายคน คนร้ายเข้ามาก่อเหตุวันที่ 4 ธ.ค.64 ประมาณ 9 โมงเช้า ตนแจ้งความไว้ที่ สภ.เมืองนนทบุรี แต่คดียังไม่มีความคืบหน้าเลย เจ้าหน้าที่มาเก็บร่องรอยลายนิ้วมือคนร้ายไปแล้ว
