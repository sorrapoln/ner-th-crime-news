เมื่อวันที่ 8 ม.ค. พล.ต.ต.มนตรี เทศขัน ผบก.ป. พล.ต.ต.รุทธพล เนาวรัตน์ ผบก.ตำรวจภูธรจังหวัดบุรีรัมย์ สั่งการให้ พ.ต.อ.ปทักข์ ขวัญนา ผกก.4 บก.ป.เจ้าหน้าที่ชุดจับกุม กก.4 นำโดย พ.ต.ท.ภัทรพันธ์ ศิริเพิ่มพูลชัย รอง ผกก.4 บก.ป พร้อมกำลังชุดสืบสวนตำรวจภูธรจังหวัดบุรีรัมย์ เข้าจับกุมนายสุรพล หนูน้อย อายุ 38 ปี บ้านเลขที่ตามบัตรประชาชนเลขที่ 57/1หมู่ 3 ต.จอมปลวก อ.บางคนที จ.นครปฐม ตามหมายจับศาลจังหวัดนครปฐม ที่ 237/2557 ลงวันที่ 9 มิถุนายน 2557 ในข้อหา “ฆ่าผู้อื่น” หลังหนีมาบวชเป็นพระที่วัดหนองบัวทอง ต.บัวทอง อ.เมือง จ.บุรีรัมย์ ได้ภายในวัด สืบเนื่องจากเมื่อกลางดึกวันที่ 7 มิ.ย. 2557 ผู้ต้องหาได้ใช้มีดแทงนายกริสเรศ ศรีบัวแดง บริเวณซุ้มขายยาดองตรงข้ามตลาดนัดธันยา หมู่ที่ 2 ต.อ้อมใหญ่ อ.สามพราน จ.นครปฐม ซึ่งเป็นเจ้าของร้านยาดอง จนเสียชีวิต สาเหตุเกิดการโต้เถียงกันเรื่องที่ผู้ตายไม่ยอมไปช่วยดูแลกิจการร้านขายยาดองอีกสาขาหนึ่ง ซึ่งคนตายและแฟนสาวของผู้ต้องหาเป็นหุ้นส่วนกัน ทำให้กิจการยาดองขายไม่ดี โดยนายสุรพล รับสารภาพว่า หลังจากก่อเหตุใช้อาวุธมีดแทงนายกริสเรศจนเสียชีวิต ตนเองจึงได้หลบหนีมาบวชเป็นพระอยู่ที่วัดอัมพวัน อ.คูเมือง จ.บุรีรัมย์ จากนั้นได้ย้ายมาปฏิบัติธรรมอยู่ที่วัดหนองบัวทอง ต.บัวทอง อ.เมือง จ.บุรีรัมย์ จนมาถูกเจ้าหน้าที่จับกุมในที่สุด ทั้งนี้ตนเองบวชมา 8 ปี ไม่คิดว่าตำรวจจะมาตามเจอ เบื้องต้นเจ้าหน้าที่ตำรวจนำตัวพระสุรพล สึกออกจากการเป็นพระก่อนส่งตัวให้ทางพนักงานสอบสวน สภ.โพธิ์แก้ว อ.สามพราน จ.นครปฐม ดำเนินคดีตามกฎหมายต่อไป
