ผู้สื่อข่าวรายงานจากจังหวัดพัทลุงว่า เมื่อเวลา 13.00 น.วันที่ 25 ธันวาคม 64 พ.ต.อ.ยศวรรธน์ กระจ่างวงศ์ ผู้กำกับสืบสวนตำรวจภูธรจังหวัดพัทลุง พร้อมเจ้าหน้าที่ตำรวจชุดสืบสวน ตำรวจชุดหน่วยปฏิบัติการพิเศษพัทลุง เจ้าหน้าที่ตำรวจชุดปราบปรามผู้มีอิทธิพล เเละ มือปืนรับจ้าง สำนักงานตำรวจเเห่งชาติ นำโดย พ.ต.ต.จำเริญ อินทร์เเก้ว สว.กก.ตชด.11 พร้อมกำลัง และ ร.ต.อ.อำพร นิลบรรพต หัวหน้าชุดปฏิบัติการพิเศษกองร้อย ตชด. 434 พัทลุง พร้อมกำลัง รวม 30 นาย เข้าวางแผนจับกุมนายเทพนิมิต หรือ เต้ย คงชู อายุ 30 ปี อยู่บ้านเลขที่ 211 ม.13 ต.เกาะเต่า อ.ป่าพะยอม จ.พัทลุง ตามหมายศาลจังหวัดพัทลุง หลังใช้อาวุธปืนสงครามยิงนายวัฒนวุธ สงหล่อ อายุ 29 ปี อยู่บ้านเลขที่ 327 หมู่ 4 ตำบลเกาะเต่า อำเภอป่าพะยอม จังหวัดพัทลุง เมื่อวันที่ 17 ธันวาคม 2564 ในช่วงกลางดึก บนถนนสายป่าพะยอม-คลองใหญ่ หมู่ 4 ตำบลเกาะเต่า อ.ป่าพะยอม จังหวัดพัทลุง โดยสาเหตุเกิดจาก รักสามเส้า ที่ชอบผู้หญิงคนเดียวกัน หลังก่อเหตุ ได้ใช้รถยนต์เก๋งสีดำขับหลบหนี โดยเจ้าหน้าที่ตำรวจสามารถตามไปยึดรถยนต์เก๋งคันที่ก่อเหตุได้ โดยนำไปซ่อนไว้ ในพื้นที่ ต.ขอนหาด อ.ชะอวด จ.นครศรีธรรมราช จนล่าสุดในวันนี้ทางเจ้าหน้าที่สืบทราบว่าผู้ต้องหา นายเทพนิมิต หรือ เต้ย คงชู ได้หนีกบดานขึ้นไปซ่อนตัวบริเวณขนำสวนยางพารา ในพื้นที่รอยต่อระหว่างหมู่ที่ 9-13 ต.เกาะเต่า อ.ป่าพะยอม จ.พัทลุง โดยมีลูกน้องติดตามอีก 2 คน พร้อมอาวุธปืนสงคราม โดยห่างจากถนนขึ้นไปราว 2 กิโลเมตร ซึ่งเจ้าหน้าที่ตำรวจได้แบ่งกำลัง ออกเป็น 3 ชุด พร้อมตำรวจพลแม่นปืนหากเกิดการปะทะ เดินเท้าขึ้นไปทางป่าสวนยางพารา ลัดเลาะไปตามสายน้ำกว่า 1ชั่วโมง จนไปถึงกระท่อมในสวนยางพารา ก่อนเปิดล้อม และเข้าตรวจค้น พบว่าไม่พบตัวผู้ต้องหาแต่อย่างได้ โดยเจ้าหน้าที่พบร่องรอยของการใช้อาวุธปืน และร่องรอยของเสบียงอาหาร ที่หลงเหลืออยู่ คาดว่าผู้ต้องหาเพิ่งหลบหนีไปก่อนเจ้าหน้าที่จะเดินทางไปถึง เนื่องจากคนร้ายเป็นผู้ชำนาญเส้นทางในพื้นที่ และขณะเจ้าหน้าที่ตำรวจกำลังเดินทางไปยังจุดพักอาจจะมีการแจ้งเตือน ทำให้หลบหนีไปได้
