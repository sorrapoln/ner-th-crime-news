เมื่อเวลา 22.00 น.วันที่ 2 ม.ค.65 พ.ต.ท.เกริกฤทธิ์ สายวรรณะ รอง ผกก.ป.สภ.เมืองพัทยา จ.ชลบุรี รับแจ้งเหตุมีคนถูกของมีคมแทงได้รับบาดเจ็บ เหตุเกิดภายในแหล่งรวมสถานบันเทิง ทรีทาวน์ ซอยบัวขาว พัทยาใต้ ต.หนองปรือ อ.บางละมุง จ.ชลบุรี หลังรับแจ้งจึงพร้อมด้วยกำลังเจ้าหน้าที่ตำรวจสายตรวจเขต เจ้าหน้าที่กู้ภัยสว่างบริบูรณ์ธรรมสถานเมืองพัทยา รุดไปตรวจสอบ ที่เกิดเหตุพบผู้บาดเจ็บทราบชื่อคือ นายนราวิช โป่งสูงเนิน อายุ 54 ปี ถูกของมีคมแทงเข้าลิ้นปรี่ มีเลือดไหลออกมาจำนวนมาก ได้รับบาดเจ็บสาหัส เจ้าหน้าที่กู้ภัยเร่งปั๊มหัวใจยื้อชีวิต ก่อนเคลื่อนย้ายส่งโรงพยาบาลอย่างเร่งด่วน แต่ผู้บาดเจ็บทนพิษบาดแผลไม่ไหวเสียชีวิตในเวลาต่อมา นอกจากนี้ยังทราบว่า มีผู้บาดเจ็บอีก 2 ราย ได้วิ่งหนีไปขอความช่วยเหลือ และถูกนำตัวส่งโรงพยาบาลไปก่อนหน้านี้แล้ว
