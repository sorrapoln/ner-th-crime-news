เมื่อวันที่ 25 ธ.ค. ที่กองบัญชาการตำรวจนครบาล (บช.น.) พล.ต.ท.สำราญ นวลมา ผบช.น. พร้อมด้วย พล.ต.ต.นิธิธร จินตกานนท์ รอง ผบช.น. พ.ต.อ.ธีรศักดิ์ จันทราพิพัฒน์ ผกก.ดส.บช.น. แถลงจับกุม นายพรรษา หรือ ท็อป อายุ 20 ปี และนายเทพประทาน หรือ ปาล์ม อายุ 20 ปี พร้อมของกลาง ไอซ์ 31.2 กก., คีตามีน 3 กก., เฮโรอีน 1.85 กก., รถเก๋งฮอนด้า ซิตี้ สีเทา 1 คัน, รถจักรยานยนต์ฮอนด้า พีซีเอ็กซ์ สีขาวดำ 1 คัน, อาวุธปืนและเครื่องกระสุนปืน และโทรศัพท์มือถือ 3 เครื่อง โดยจับกุมได้ที่บ้านหลังหนึ่ง ซอยจรัญสนิทวงศ์ 86/1 แขวงบางอ้อ เขตบางพลัด กรุงเทพฯ ต่อเนื่องที่บ้านอีกหลัง ซอยบางกรวยไทรน้อย 7 ต.บางกรวย อ.บางกรวย จ.นนทบุรี พล.ต.ท.สำราญ กล่าวว่า สืบเนื่องจากเจ้าหน้าที่ตำรวจสืบทราบว่า นายเทพประทาน และพวกได้ติดต่อกับบัญชีแอพพลิเคชั่นไลน์ ชื่อบัญชี “JOKER” ให้ไปรับยาเสพติดตามสถานที่ต่างๆ โดยบัญชีไลน์ดังกล่าวจะส่งข้อมูลพิกัดให้นายเทพประทานและพวกไปรับและส่งยาเสพติดให้กับลูกค้าตามจุดต่างๆ ซึ่งเป็นที่ลับตาคน จึงไปเฝ้าสังเกตการณ์จนพบรถต้องสงสัยอยู่บริเวณบ้านพักก่อนจะเข้าตรวจค้นจับกุมได้พร้อมของกลางยาเสพติด สอบสวนผู้ต้องหาให้การรับสารภาพว่า ได้เริ่มรับและส่งยาเสพติดมาตั้งแต่ช่วงเดือน เม.ย.64 จนถึงปัจจุบัน หรือประมาณ 8 เดือน โดยจะได้รับค่าจ้างรวมเฉลี่ย 1 แสนบาทต่อเดือน ส่วนยาเสพติดจะนำไปพักไว้ที่บ้านในซอยจรัญสนิทวงศ์
