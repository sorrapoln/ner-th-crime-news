เหตุการณ์นี้เกิดขึ้นที่จังหวัดนครสวรรค์ ตำรวจ สภ.หนองปลิง รับแจ้งเหตุชายอายุ 41 ปี คลุ้มคลั่งใช้อาวุธปืนก่อเหตุมีคนเสียชีวิต ผู้ก่อเหตุมีอาการหลอนจากการเสพยาเสพติด จึงไปที่เกิดเหตุ แต่คนร้ายชักปืนยิงใส่เจ้าหน้าที่ได้รับบาดเจ็บ ผู้ใหญ่บ้านหมู่ 3 ตำบลกลางแดด อำเภอเมืองนครสวรรค์ เล่าว่า ก่อนเกิดเหตุชายอายุ 41 ปี ขี่รถจักรยานยนต์ถือปืนเดินไปที่โต๊ะสนุ๊ก แล้วมาถามหาคนชื่อ "พร" แต่ทุกคนที่อยู่ในที่เกิดเหตุไม่มีใครตอบและต่างก็พากันวิ่งหนีตายกันไปคนละทิศละทาง จากนั้นก็เดินไปบ้านหลังหนึ่งซึ่งอยู่ติดกับโต๊ะสนุ๊ก ชักปืนยิงใส่นายบุญเลิศ โพธิ อายุ 72 ปี เสียชีวิต ทั้งที่ไม่เคยมีเรื่องบาดหมางกันมาก่อน เหตุการณ์ไม่จบแค่นัั้น คนร้ายคนร้ายขี่รถจักรยานยนต์ไปที่อำเภอปากน้ำโพ ห่างจากจุดแรกประมาณ 5 กิโลเมตร และใช้อาวุธปืนยิงสุนัขของชาวบ้านตาย 1 ตัว ระหว่างนั้นเพื่อนบ้านที่อยู่ข้างเคียงเห็นจึงขับรถไล่ตาม จนมาถึงบริเวณทางลอดใต้สะพานกลางแดด คนก่อเหตุใช้ปืนยิงเข้าใส่รถของพลเมืองดี เป็นจังหวะเดียวกับที่ตำรวจชุดสืบสวนมาถึงที่เกิดเหตุ คนร้ายจึงเปลี่ยนเป้าหมายยิงใส่ตำรวจ ทำให้ ร้อยตำรวจเอก ชัยปติณญา แสงปาน รองสารวัตรสืบสวน สภ.หนองปลิง ถูกยิงเข้าที่หน้าอกและแขนข้างขวาอาการสาหัส ตำรวจตัดสินใจยิงสกัด กระสุนถูกแขนซ้ายของคนก่อเหตุได้รับบาดเจ็บ ก่อนจะรีบพาทั้งหมดไปส่งโรงพยาบาล
