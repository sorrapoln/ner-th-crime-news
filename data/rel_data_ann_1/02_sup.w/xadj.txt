วันนี้ (19 ม.ค. 65) พล.ต.ต.ตานิตย์ รามดิษฐ์ ผบก.ภ.จว พัทลุง พร้อมด้วย ร.ต.อ.ประเสริฐ ด้วงเอียด รอง สว.(สอบสวน) สภ.เมืองพัทลุง นำตัว นายพัน (สงวนนามสกุล) อายุ 72 ปี ไปทำแผนประกอบคำรับสารภาพ หลังก่อเหตุใช้ไม้ทุบ ลูกชายอายุ 49 ปี จนเสียชีวิต เหตุเกิดในต.ควนมะพร้าว อ.เมืองพัทลุง จ.พัทลุง ก่อนจะนำศพไปทิ้งริมคลองชลประทานลำเบ็ด ท้องที่บ้านค่ายไทย หมู่ 16 ต.ควนมะพร้าว โดยมีชาวบ้านมาพบศพในเช้าวันเสาร์ที่ 15 ม.ค. 65 ที่ผ่านมา ซึ่งในวันพบศพ นายพัน ผู้เป็นพ่อเข้าไปดูศพลูกชายในที่เกิดเหตุด้วย จากการสอบสวน นายพัน ให้การรับสารภาพว่า เป็นคนลงมือฆ่าลูกชายของตนเอง ขณะเกิดเหตุตนอาศัยกับลูกชายสองคน โดยลูกชายของตนติดยาเสพติดงอมแงม ตนต้องให้เงินทุกวัน วันละ50 บาท และในคืนเกิดเหตุลูกชายไปเรียกตนเพื่อจะขอเงินเพิ่ม แต่ตนไม่ให้ บอกว่าให้ไปแล้ว ไม่ให้แล้ว ก่อนที่ลูกชายจะโมโหโวยวาย และหยิบมีดพร้าจะทำร้ายตน ตนจึงหยิบเอาท่อนไม้ที่อยู่บริเวณบ้านทุบสวนจนเสียชีวิต หลังจากนั้นก็นำท่อนไม้ไปทิ้งในร่องน้ำหลังบ้าน ก่อนจะลากศพลูกชายขึ้นรถสามล้อพ่วง นำไปทิ้งที่ริมคลองชลประทาน เพื่ออำพรางคดี
