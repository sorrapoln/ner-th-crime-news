เมื่อวันที่ 21 ธันวาคม พล.ต.ต.ภูมินทร์ พุ่มพันธุ์ม่วง ผบก.ปฏิบัติการพิเศษ (ปพ.) สั่งการให้ พ.ต.อ.อภิสัณฐ์ ไชยรัตน์ ผกก.วิเคราะห์ข่าวและเครื่องมือพิเศษ พ.ต.ต.ชัยวัฒน์ จันนา สว.วิเคราะห์ข่าว พร้อมกำลังเข้าจับกุมนายอนุสรณ์ หรือสรวิชญ์ บุญแก้ว อายุ 39 ปี ตามหมายจับศาลจังหวัดนครราชสีมา ที่ 341/2555 ข้อหาฉ้อโกงและปลอมแปลงเอกสารราชการ ได้บริเวณริมถนนกาญจนวนิช-ทุ่งโดน ต.คอหงส์ อ.หาดใหญ่ จ.สงขลา ทั้งนี้ ทราบพฤติการณ์ของนายอนุสรณ์ ผู้ต้องหาว่าเคยแสดงตนเป็น ผศ.เรืองชัย บุญศักดิ์ ตำแหน่ง อธิการบดีมหาวิทยาลัยราชภัฏนครราชสีมา และก่อเหตุหลอกพนักงานของห้างหุ้นส่วนจำกัดราชสีมา ไอที คอมพิวเตอร์ โดยการสั่งซื้อคอมพิวเตอร์แบบกระเป๋าหิ้ว (โน้ตบุ๊ก) จำนวน 14 เครื่อง รวมเป็นเงิน 278,600 บาทภายหลังเมื่อเจ้าหน้าที่ของบริษัทผู้เสียหาย นำเอาคอมพิวเตอร์ไปส่งให้ยังจุดนัดหมาย ปรากฏว่าเมื่อนายอนุสรณ์รับของไปแล้ว ก็หลบหนีไปและไม่สามารถติดต่อได้อีก ผู้เสียหายจึงรีบตรวจสอบกับทางมหาวิทยาลัยก่อนจะทราบความจริงว่าไม่เคยมีใครสั่งซื้อ และก็ไม่มีใครรู้จักกับนายอนุสรณ์อีกด้วย เมื่อรู้ว่าถูกหลอก ผู้เสียหายจึงเข้าแจ้งความที่ สภ.เมืองนครราชสีมา จนศาลออกหมายจับผู้ต้องหานี้เอาไว้ ต่อมาเจ้าหน้าที่ชุดจับกุมทราบว่าผู้ต้องหาหลบหนีมาขายของอยู่ที่หาดใหญ่ ก่อนเข้าจับกุมตัวได้ดังกล่าว สอบสวนผู้ต้องหาให้การรับสารภาพ จึงนำตัวส่ง สภ.เมืองนครราชสีมา เพื่อดำเนินคดีต่อไป
