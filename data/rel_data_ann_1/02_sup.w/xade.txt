เมื่อวันที่ 7 ม.ค. พ.ต.อ.ชาญชัย อินนรา ผกก.สส.ภ.จว.อุบลราชธานี สืบทราบว่าจะมีการลำเลียงยาเสพติดจากประเทศเพื่อนบ้านเข้ามาในพื้นที่แนวชายแดนด้าน อ.เขมราฐ จ.อุบลราชธานี และ อ.ชานุมาน จ.อำนาจเจริญ จึงนำกำลังชุดปฏิบัติการปราบปรามยาเสพติด ภ.จว.อุบลราชธานี ร่วมกับชุดปฏิบัติการปราบปรามยาเสพติด ภ.จว.อำนาจเจริญ ทหารชุด มว.ลว.ไกล ที่ 1 กกล.สุรนารี ชุดกอง 12 ศูนย์รักษาความปลอดภัย กองบัญชาการกองทัพไทย ทหารพรานจากกองร้อยทหารพรานที่ 2305 และชุดปฏิบัติการข่าวกองกำลังสุรนารี ร่วมลาดตระเวนตรวจสอบตามริมฝั่งแม่น้ำโขงจาก อ.เขมราฐ ไปยังเขตติดต่อ อ.ชานุมาน จุดเกิดเหตุบริเวณ ถนนสายบ้านโคกก่ง-บ้านหินกอง ต.โคกก่ง อ.ชานุมาน พบรถยนต์กระบะยี่ห้อโตโยต้า สีดำ หมายเลขทะเบียน บจ 3152 อำนาจเจริญ วิ่งผ่านมาเจ้าหน้าที่จึงส่งสัญญานเพื่อขอตรวจสอบ มีนายบรรทร อุณาศรี อายุ 55 ปี อยู่บ้านเลขที่ 115 หมู่ 5 ต.โคกก่ง อ.ชานุมาน จ.อำนาจเจริญ เป็นคนขับท่าทางมีพิรุธ ตรวจค้นที่กระบะท้ายพบกระสอบสีเขียวจำนวน 3 กระสอบวางอยู่กระบะท้ายรถยนต์ เจ้าหน้าที่จึงเปิดออกมาพบเป็นยาบ้า 219 มัด จำนวน 438,000 เม็ด มูลค่ากว่า 40 ล้านบาท จากการสอบนายบรรทร ให้การรับสารภาพทั้งนํ้าตาว่า ตนมีอาชีพทำนา แต่เนื่องจากปีที่ผ่านมาทำนาขายข้าวไม่ได้ราคา จึงจำเป็นหาเงินใช้หนี้ ธ.ก.ส. โดยรับจ้างขนยาบ้าจากพ่อค้ายาเสพติดชาวลาว เป็นเงิน 4 หมื่นบาท ให้นำยาบ้ามาวางไว้ริมถนนตามจุดต่างๆ จากนั้นก็จะมีเครือข่ายมารับ เคยรับจ้างขนยาบ้ามาแล้ว 1 ครั้ง โดยครั้งนี้เป็นครั้งที่ 2 เบื้องต้นเจ้าหน้าที่ใช้ พรบ.ยึดทรัพย์ ประกอบด้วย รถไถแบบนั่งขับยี่ห้อคูโบต้า สีส้ม 1 คัน ที่ดินใช้ทำนาข้าวไม่มีเอกสารสิทธิจำนวน 26 ไร่ และ ที่ดิน สปก. จำนวน 8 ไร่ ก่อนนำตัวส่งพนักงานสอบสวน สภ.ชานุมาน ดำเนินคดีตามกฎหมายต่อไป
