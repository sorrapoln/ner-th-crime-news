เจ้าหน้าที่กองกำลังทหารพรานจังหวัดชายแดนภาคใต้ หน่วยปฏิบัติการพิเศษร่วม พร้อมด้วยหน่วยเฉพาะกิจปัตตานี เข้าปิดล้อม ตรวจค้นบ้านหลังหนึ่ง ในพื้นที่ อ.ทุ่งยางแดง จ.ปัตตานี เหตุเกิดตั้งแต่ช่วงบ่าย ยาวไปจนถึงค่ำ เมื่อวานนี้ เนื่องจากสืบทราบว่า มีผู้ก่อเหตุรุนแรง กลุ่มของ นายมาหามะ สะอิ เข้ามาหลบซ่อนตัวอยู่ ในบ้านหลังดังกล่าว เจ้าหน้าที่ปิดล้อมอยู่นานกว่า 3 ชั่วโมง ระหว่างนั้น ได้เชิญผู้นำศาสนา ผู้นำท้องถิ่น ช่วยเจรจา ให้ผู้ก่อเหตุรุนแรงมอบตัว แต่ไม่เป็นผล กลุ่มคนร้ายยิงตอบโต้เจ้าหน้าที่ ที่สุดแล้ว เจ้าหน้าที่ก็ตัดสินใจเข้าปะทะ ยิงตอบโต้กันไปมา หลังเสียงปืนเงียบไปพักใหญ่ เจ้าหน้าที่เข้าตรวจสอบบ้านหลังเกิดเหตุ พบผู้เสียชีวิต 2 ราย คือ นายอาดีนันท์ ซือรี อายุ 28 ปี ชาวบ้าน ต.มายอ อ.มายอ จ.ปัตตานี, นายซาการียา ยูโซะ อายุ 29 ปี ชาวบ้าน ต.บาโลย อ.ยะหริ่ง จ.ปัตตานี หลังเกิดเหตุ ญาติของผู้เสียชีวิตทั้ง 2 คน นำศพไปทำพิธีทางศาสนา พ.อ.เกียรติศักดิ์ ณีวงษ์ โฆษกกองอำนวยการรักษาความมั่นคงภายในภาค 4 ส่วนหน้า ยืนยันว่า เจ้าหน้าที่ปฏิบัติตามขั้นตอนจากเบาไปหาหนักแล้ว แต่คนร้ายกลับยิงต่อสู้ จึงจำเป็นต้องตอบโต้ เป็นผลให้คนร้ายเสียชีวิต ทั้งนี้ยังขอความร่วมมือกับประชาชนในพื้นที่ อย่าให้การสนับสนุนหรือช่วยเหลือผู้กระทำผิด ทั้งการให้ที่พักพิง เก็บซ่อนอาวุธ หรือ จัดหาเสบียง เพราะจะมีความผิดตามประมวลกฎหมายอาญา มาตรา 189 มีโทษจำคุกไม่เกิน 2 ปี ปรับไม่เกิน 40,000 บาท หรือทั้งจำทั้งปรับ.
