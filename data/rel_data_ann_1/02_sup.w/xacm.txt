เมื่อวันที่ 8 ม.ค. 65 เวลา 06.15 น. กองกำลังผาเมือง โดยกองบังคับการควบคุมสกัดกั้นและปราบปรามยาเสพติดที่ 1 กองกำลังผาเมือง ( บก.คปส.1 กกล.ผาเมือง ) ร่วมกับเจ้าหน้าที่ตำรวจประจำด่านตรวจแก่งปันเต๊าจับกุม นายสรวิศ จินาแก้ว อายุ 58 ปี อยู่บ้านเลขที่ 19 หมู่ 12 ตำบลม่อนปิ่น อำเภอฝาง จังหวัดเชียงใหม่ ภายหลังขับรถยนต์ผ่านด่านท่าทางมีพิรุธ เจ้าหน้าที่จึงขอทำการตรวจค้น ผลการปฏิบัติตรวจพบยาเสพติดให้โทษประเภท 1 (ไอซ์) น้ำหนัก 1,010 กรัม และยาเสพติดให้โทษประเภท 1 (ยาบ้า) จำนวน 12,000 เม็ด ต่อมา นายสรวิศ ให้การรับสารภาพว่า รับยาเสพติดดังกล่าวจากพื้นที่ บ้านลาง ตำบลม่อนปิ่น อำเภอฝาง เพื่อนำไปส่งที่ อำเภอจอมทอง จังหวัดเชียงใหม่ แต่มาถูกจับได้เสียก่อน ปัจจุบันกองกำลังผาเมือง ได้จัดตั้งชุดปฏิบัติการกองสกัดกั้นและปราบปรามยาเสพติดในพื้นที่ อำเภอแม่อาย จังหวัดเชียงใหม่ กว่า 10ชุด เพื่อบูรณาการหน่วยงานที่เกี่ยวข้องในการสกัดกั้นและปราบปรามยาเสพติด เนื่องจากพบว่ายังคงมีความพยายามนำยาเสพติดจากแนวชายแดนเข้ามาในพื้นที่ตอนในตามเส้นทางธรรมชาติอย่างต่อเนื่อง
