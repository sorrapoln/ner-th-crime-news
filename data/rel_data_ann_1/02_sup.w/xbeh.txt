เป็นภาพจากกล้องติดตัวตำรวจ สน.สำเหร่ หลังได้รับแจ้งผ่านวิทยุคลื่นสั้น ให้ช่วยสกัดจับคนร้ายที่ก่อเหตุใช้อาวุธปืนชิงรถบรรทุกพ่วง 18 ล้อ ที่บรรทุกน้ำเค็มจะนำไปเลี้ยงกุ้ง ขับหลบหนีจากอำเภอบ้านแพ้ว จังหวัดสมุทรสาคร มาหยุดที่แยกตากสิน ในลักษณะพุ่งชนรั้วเหล็กและพุ่มไม้ ปีนขึ้นไปบนเกาะกลางถนนใต้สถานีรถไฟฟ้า เหตุเกิดเมื่อประมาณ 03.30 น.ที่ผ่านมา จากการสอบถามตำรวจทางหลวงที่ไล่ตามจับกุมคนร้ายรายนี้ ทราบว่าจุดเริ่มต้นมาจากถนนทางหลวงหมายเลข 3423 ใกล้เคียงวัดยกกระบัตร ตำบลยกกระบัตร อำเภอบ้านแพ้ว ตำรวจได้รับแจ้งว่ามีคนร้ายก่อเหตุใช้ปืนชิงรถบรรทุกดังกล่าว ขับหลบหนีออกถนนพระราม 2 มุ่งหน้าเข้ากรุงเทพมหานคร จึงแจ้งตำรวจแต่ละพื้นที่ให้ช่วยสกัดจับ ก่อนจะไล่ล่าคนร้ายตั้งแต่ถนนพระราม 2 กิโลเมตรที่ 53 เป็นต้นมา ระหว่างทางคนร้ายได้ขับรถไปถึงแยกบางประแก้ว ก็เลี้ยวขวามุ่งหน้าพระประแดง จังหวะนั้นทำให้ส่วนพ่วงท้ายเกิดขาดขวางถนน ส่วนคนร้ายยังขับรถไปต่อได้ จึงไปกลับรถขึ้นสะพานข้ามแยกบางประแก้ว แบบวิ่งสวนเลนมุ่งหน้าวงเวียนใหญ่ เกือบชนรถคันอื่นที่ขับมาตามทางปกติ กระทั่งท้ายที่สุดไปจนมุมตรงบริเวณแยกตากสิน สอบถาม นายสุชาติ สงวนสัตย์ อายุ 55 ปี คนขับรถบรรทุก เล่าให้ฟังว่า ขณะขับรถมาจากจังหวัดนครปฐม เพื่อไปรับน้ำเค็มแถวย่านวัดกาหลง จังหวัดสมุทรสาคร มาถึงช่วงวัดยกกระบัตร ก็เห็นคนร้ายยืนขวางถนน ชักอาวุธปืนขึ้นจ่อใส่หน้ารถ บังคับให้หยุดรถ จากนั้นก็ยิงปืนขึ้นฟ้าขู่ ก่อนจะปีนขึ้นมาจากฝั่งซ้ายเกาะรถขึ้นมา และพยายามใช้เท้าถีบกระจกหน้ารถไปตลอดทาง ด้วยความกลัวว่าจะถูกยิง จึงพยายามขับรถไปอีกประมาณ 15 กิโลเมตร จนไปถึงป้อมตำรวจทางหลวงพระราม 2 ในจังหวัดสมุทรสาคร ก็รีบจอดรถลงไปขอความช่วยเหลือ ทำให้คนร้ายสบโอกาสเข้าไปชิงรถขับหลบหนี ส่วนคนร้ายที่ถูกจับกุมได้ ยังมีอาการคลุ้มคลั่งพูดจาไม่รู้เรื่อง จากการตรวจค้นไม่พบเอกสารระบุตัวตนแต่อย่างใด ซักถามไปซักถามมาพอได้ความว่า ได้เสพยาบ้ามา 5 เม็ด ตั้งใจมาชิงรถเพื่อหลบหนี อ้างว่าก่อนหน้าที่ได้ก่อเหตุได้ใช้ปืนยิงคนตายมา ส่วนปืนโยนทิ้งแม่น้ำท่าจีนไปแล้ว
