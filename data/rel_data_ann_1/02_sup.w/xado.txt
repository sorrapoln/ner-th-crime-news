เจ้าหน้าที่ตำรวจ สภ.ดอนหัวฬ่อ ได้รับแจ้งมีเหตุรถชนกันบนถนนเลียบมอเตอร์เวย์ ฝั่ง สภ.ดอนหัวฬ่อ มุ่งหน้าแยกไฟแดงดอน หมู่ 3 ต.ดอนหัวฬ่อ อ.เมือง จ.ชลบุรี มีผู้ได้รับบาดเจ็บสาหัส จึงรุดไปตรวจสอบพร้อมกู้ภัยไตรคุณธรรม ที่เกิดเหตุพบร่างผู้ได้รับบาดเจ็บ 3 ราย มี ส.ต.อ.ชนะสาร อนุสน ผบ.หมู่ ป. สภ.ดอนหัวฬ่อ สภาพศีรษะแตกมีอาการทางกระดูกซี่โครง อาการสาหัส นายเนติพงษ์ ธรรมวงศ์ ทำงานบริษัท มิตซูบิชิ ในนิคมอุตสาหกรรมอมตะซิตี้ชลบุรี มีบาดแผลแตกขนาดใหญ่ที่ศีรษะอาการสาหัส และรายที่ 3 ชื่อ น.ส.กันดา ไชยแพงศรี อายุ 19 ปี (ภรรยา นายเนติพงษ์) สภาพศรีษะแตก แขนขวาหัก อาการสาหัส กู้ภัยฯช่วยกันปั๊มหัวใจและปฐมพยาบาลบาดแผลเบื้องต้นรีบนำส่ง รพ.ชลบุรี แต่ น.ส.กันดา ทนพิษบาดแผลไม่ไหว เสียชีวิตในที่เกิดเหตุ สอบถามพยานที่เห็นเหตุการณ์ เผยว่า ตนกำลังนั่งกินหมูกระทะในร้านเจ้น้อย มี 2 คนผัวเมียขี่รถ จยย.มาซื้อหมูกระทะแล้วกำลังจะกลับบ้าน โดยได้ขี่รถ จยย.ออกไปวิ่งไปบนถนน หลังจากนั้นได้ยินเสียงรถ บิ๊กไบค์ซึ่งเสียงดังมาก วิ่งแล้วชนท้ายกระเด็นเลย ได้ยินเสียงเบรกอยู่ แต่ไม่รู้ว่าชนกันยังไง
