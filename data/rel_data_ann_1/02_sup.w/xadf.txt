วันที่ 19 ม.ค.2565 พล.ต.ท.ธนายุตม์ วุฒิจรัสธำรงค์ ผบช.ภ.7 พร้อมเจ้าหน้าที่จับกุมนายศัณเพชร์ ฉัตรโพธิ์ทอง อายุ 51 ปี ผู้ต้องหาก่อเหตุตระเวนทุบกระจกรถในพื้นที่จ.นครปฐม โดยเน้นเงินสด เพื่อหาเงินมารักษาแม่ที่นอนป่วยติดเตียง ทั้งนี้ผู้ต้องหามีประวัติฉาวโฉ่เคยถูกจับกุมมากว่า 3 ครั้งทั่วประเทศ และเคยติดคุกที่เรือนจำพระนครศรีอยุธยาเมื่อปี 2560 ก่อนจะพ้นโทษมาเมื่อเดือนก.ย.2563 หลังออกมาก็ยังไม่กลับตัวกลับใจ แต่ได้เลือกทางเดินสายโจร ตระเวนขี่จยย.ไปทุบกระจกรถ นำทรัพย์สินไปขาย โดยตำรวจหลังรับแจ้งก็ได้ติดตามตรวจสอบวงจรปิด จนได้ขออำนาจศาลออกหมายจับ จับกุมตัวผู้ต้องหาได้ที่จ.ราชบุรี เมื่อค้นห้องก็พบของกลางที่ผู้ต้องหาลักมาได้ ทั้งนี้ทรัพย์สินที่ไม่มีค่าผู้ต้องหาก็จะทิ้งเสีย โดยยืนยันว่าตัวเองก่อเหตุเพียงคนเดียว ไม่มีเพื่อนร่วมงานแต่อย่างใด
