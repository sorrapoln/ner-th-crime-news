นางสาวกฤษอนงค์ สุวรรณวงศ์ ผู้ก่อตั้งองค์การต่อต้านแชร์ลูกโซ่ กล่าวว่า บริษัทดังกล่าวเคยถูกดำเนินคดีเมื่อปี 2561 ในชื่อบริษัท OD capital ต่อมาได้เปิดบริษัทใหม่ในต้นปี 63 มีพฤติการณ์ชักชวนให้ประชาชนลงทุนคริปโต้คอเรนซี หรือสกุลเงินดิจิตอล และกลางปี 64 เปลี่ยนชื่อบริษัทอีกครั้ง จนกระทั่งเดือนธันวาคมปี 2564 ก็เปลี่ยนชื่อบริษัทเป็นครั้งสุดท้าย สำหรับพฤติการณ์ของบริษัทแห่งนี้ จะชักชวนคนให้ลงทุนนำเงินไปให้บริษัทเทรดคริปโตเคอเรนซีให้ โดยอ้างว่านำไปเทรดใน Exchange ชื่อดังทั้งของไทยและต่างประเทศ โดยผู้ลงทุนจะได้เงินปันผลหรือกำไรทุกวัน จ่ายกลับเป็นสกุลเงินดิจิตอล USDT และสกุลเงิน MCT ที่บริษัทสร้างขึ้นเอง ซึ่งในช่วง 3-4 เดือนแรก ผู้ลงทุนได้รับเงินปันผลจริง และนำเงินสกุลเงินดิจิตอล USDT ไปแลกเปลี่ยนได้ใน Exchange ของไทยและต่างประเทศ ส่วนสกุลเงินดิจิตอล MCT เป็นของบริษัทที่ไม่มีแลกเปลี่ยนซื้อขายใน Exchange กระทั่งเดือนที่ 5 เป็นต้นไป สกุลเงินดิจิตอล USDT ที่ได้รับปันผล ไม่สามารถนำไปแลกเปลี่ยนใน Exchange อื่นได้ เปรียบเสมือนมีเพียงตัวเลข แต่ไม่มีเงินจริง และตอนนี้ทุกคนก็ไม่สามารถนำเงินของตัวเองออกมาได้ ด้าน พ.ต.ต.วรณัน ศรีล้ำ ผู้อำนวยการกองบริหารคดีพิเศษและรองโฆษกกรมสอบสวนคดีพิเศษ กล่าวว่า จะเร่งตรวจสอบกรณีดังกล่าว ซึ่งเบื้องต้น ทราบว่าบริษัทดังกล่าวจะใช้วิธีการชักชวนผ่านแม่ทีม แต่ไม่ได้ประชาสัมพันธ์ทางโซเชียลมีเดีย เพื่อป้องกันการตรวจสอบ
