เมื่อวันที่ 28 ธันวาคม 2564 ผู้สื่อข่าวรายงานว่า คลิปวิดีโอเป็นภาพจากกล้องวงจรปิดในธนาคารกรุงเทพ สาขาบางแสน ต.แสนสุข อ.เมืองชลบุรี บันทึกภาพชายหนุ่มคนหนึ่ง เดินไปมาอยู่ด้านหน้าเคาน์เตอร์ของธนาคาร หลังจากนั้นโวยวาย และมีเจ้าหน้าที่ตำรวจ รวมทั้ง รปภ.เข้ามาชวนคุย และพยายามพาออกไปด้านนอกธนาคาร แต่ชายคนดังกล่าวสะบัดมือหลุดแล้วชกต่อยใส่ใบหน้าตำรวจทั้ง 2 นาย เหตุการณ์ชุลมุนและสามารถควบคุมตัวไว้ได้ ต่อมาเมื่อเวลา 17.30 น. วันเดียวกัน พ.ต.อ.พัฒนา รอบรู้ ผกก.สภ.แสนสุข เปิดเผยว่า เหตุดังกล่าวเกิดขึ้นเมื่อเวลาประมาณ 10.30 น. โดยได้รับแจ้งว่ามีชายคลุ้มคลั่งอาละวาดที่ธนาคารกรุงเทพ สาขาบางแสน โดยมี ส.ต.อ.รชต ทองสุข ผบ.หมู่ (ป.) สภ.แสนสุข และ ส.ต.ท.ต้อม ศรัทธาคลัง ผบ.หมู่ (ป.) สภ.แสนสุข ทั้งคู่ขี่รถจักรยานยนต์สายตรวจไปตรวจสอบ พบนายเอ (นามสมมติ) กำลังโวยวายอยู่ จึงเข้าระงับเหตุ แต่นายเอต่อสู้ชกต่อยตำรวจไปหลายครั้งตามคลิปวิดีโอ และได้ควบคุมตัวไว้ในห้องขัง สภ.แสนสุข แต่นายเอก็โวยวายลั่นห้องขังเสียงดังออกมา จากการสอบถาม ส.ต.ท.ต้อม และ ส.ต.อ.รชต เปิดเผยว่า ได้รับแจ้งจากศูนย์วิทยุ ว่ามีชายไปก่อกวนที่ธนาคารกรุงเทพ สาขาบางแสน ทางลงหาด จึงรีบไปตรวจสอบพบผู้ชายดังกล่าวกำลังด่าทอโวยวายเจ้าหน้าที่พนักงานธนาคารว่าทำไมเบิกเงินไม่ได้ ถ้าเบิกไม่ได้เดี๋ยวจะพาพวกมาปล้นแบงก์เลย ทางผมทั้ง 2 นายพยายามเกลี้ยกล่อมให้สงบสติอารมณ์ พยายามพาตัวออกมาข้างนอกธนาคาร แต่ก็ยังดื้อดึง พูดซ้ำว่าถ้าเบิกไม่ได้จะพาพวกมาปล้นจริงๆ จึงต้องปฏิบัติตามขั้นตอนทางยุทธวิธี เข้าล็อกแขน แต่เขาสะบัดหลุดได้ ก่อนรัวหมดใส่ทำให้ได้รับบาดเจ็บตาเขียว แก้มบวม
