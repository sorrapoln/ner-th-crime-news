เมื่อเวลา 07.30 น.วันที่ 13 ธ.ค.64 ร.ต.อ.สุพรรณ โสภี รองสารวัตรสอบสวน สภ.นาจอมเทียน รับแจ้งเหตุมีผู้ถูกอาวุธมีดแทงเสียชีวิต บนถนนซอย 2 ชุมชนชายทะเล ม.1 ต.นาจอมเทียน อ.สัตหีบ จ.ชลบุรี จึงพร้อมด้วย พ.ต.อ.สันติ ชูเชิด ผกก.สภ.นาจอมเทียน และหน่วยกู้ภัยมูลนิธิสว่างโรจนธรรมสถานสัตหีบ รุดตรวจสอบ ที่เกิดเหตุพบศพ นายวันดี แดงทับ อายุ 66 ปี พ่อค้าขายผัก สภาพนั่งหลังพิงกำแพง บริเวณชายโครงซ้ายถูกอาวุธมีดแทง 1 แผล ห่างออกไป 20 เมตร จุดเกิดเหตุ ซึ่งเป็นบ้านของผู้ก่อเหตุ พบรอยเลือดหยดเป็นทางยาว และพบขวดสุรา 40 ดีกรี ตั้งอยู่บนแคร่ไม้ ต่อมา ชุดสืบสวนได้นำกำลังติดตามจับกุมตัว นายเพียร อัมพร อายุ 70 ปี ผู้ก่อเหตุ มีอาชีพก่อสร้าง หลังหนีไปหลบซ่อนตัวอยู่กับเพื่อน ในแคมป์พักคนงานแห่งหนึ่ง ต.ห้วยใหญ่ อ.บางละมุง จ.ชลบุรี ได้พร้อมอาวุธมีดปลายแหลมที่ใช้ก่อเหตุ ถูกนำไปซุกซ่อนไว้บริเวณต้นไม้ เบื้องต้น นายเพียร ให้การรับสารภาพ เป็นคนลงมือฆ่า ด้วยการใช้อาวุธมีดจ้วงแทง 1 ครั้ง เหตุเพราะแค้นที่มีเรื่องส่วนตัวฝังใจกับผู้ตายมานาน ก่อนเกิดเหตุได้ตั้งวงกินเหล้ากันอยู่สองคน เมื่อเมาได้ที่จึงเปิดประเด็นจนมีปากเสียงกันอย่างรุนแรง ก่อนตัดสินใจปิดฉากความคับแค้นใจด้วยความตาย
