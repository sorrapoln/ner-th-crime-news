เมื่อเวลา 14.00 น.วันที่ 12 ม.ค.65 ผู้สื่อข่าวรายงานว่า มีผู้ใช้เฟซบุ๊กชื่อ saychon nitkitr ได้โพสต์ข้อความเกี่ยวกับเพื่อนรุ่นน้อง 2 คน ขี่รถ จยย.ออกมาซื้อของ จากนั้นถูกวัยรุ่นชาย 2 คน ที่ไม่เคยรู้จักกันมาก่อน ขี่รถ จยย.ยามาฮ่า PCX สีดำ ไม่ติดแผ่นป้ายทะเบียน ประกบยิง 2 นัด ทำให้เพื่อนรุ่นน้องที่เป็นคนซ้อนถูกยิงที่หลังกระสุนทะลุท้อง ก่อนเสียชีวิตในเวลาต่อมา ทราบชื่อคือนายเฉลิมโรจน์ ลำถึง อายุ 19 ปี บ้านเลขที่ 33/1615 หมู่ 8 ต.พิมลราช อ.บางบัวทอง จ.นนทบุรี ส่วนคนขับทราบชื่อคือนายณัฐชัย จอคำ อายุ 19 ปี ถูกกระสุนนัดเดียวกันทำให้มีรอยฟกช้ำที่หลัง เจ้าหน้าที่กู้ภัยนำตัวส่งโรงพยาบาลบางบัวทอง 2 ซึ่งผู้บาดเจ็บและผู้เสียชีวิต ศึกษาอยู่ที่"วิทยาลัยเทคโนโลยีปิ่นมนฑล" ชั้น ปวช.ปี 3 โดยเหตุการณ์ดังกล่าวเกิดขึ้นเมื่อคืนที่ผ่านมา(11 ม.ค.) เวลาประมาณ 19.00 น.หมู่บ้านพฤกษา3 หมู่5 ต.บางคูรัด อ.บางบัวทอง จ.นนทบุรี นายสายชล นิตย์ขำ อายุ 22 ปี นักศึกษา"มหาวิทยาลัยราชมงคลสุวรรณภูมิ" คณะวิศวกรรมและสถาปัตยกรรมศาสตร์ ปี 3 เพื่อนรุ่นพี่ และเป็นผู้โพสต์ กล่าวว่า ตนเป็นรุ่นพี่ของผู้บาดเจ็บและเสียชีวิต ซึ่งทั้ง 2 ฝ่าย ไม่ได้รู้จักหรือมีเรื่องบาดหมางกันมาก่อน โดยรุ่นน้องของตนขับรถ จยย.ออกไปซื้อของแถวร้านสะดวกซื้อ แล้วบังเอิญเจอคนร้ายขับรถ จยย.สวนทางมา จากนั้นคนร้ายได้เข้ามาถามว่า "มึงหรอ" จำนวน 2 ครั้ง รุ่นน้องของตนจึงตอบไปว่า "ไม่ใช่ผมครับพี่" เมื่อเห็นท่าไม่ดี จึงหันหัวรถ จยย.เข้าซอยข้างๆ จากนั้นคนร้ายได้วิ่งตามไป แล้วชักปืนยิงระยะเผาขนจำนวน 2 นัด ทำให้รุ่นน้องของตนทำให้ได้รับบาดเจ็บและเสียชีวิตในเวลาต่อมา
