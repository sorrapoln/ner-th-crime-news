เวลา 10.00 น. วันที่ 28 ธันวาคม ผู้สื่อข่าวเดินทางไปที่บ้านหลังหนึ่งในตำบลวัดตูม อำเภอพระนครศรีอยุธยา จังหวัดพระนครศรีอยุธยา พบกับ นางติ๋ม อายุ 76 ปี ย่าของน้องส้ม (นามสมมติ) วัย 11 ขวบ ซึ่งอยู่ในสภาพจิตใจย่ำแย่ เล่าให้ฟังว่า น้องส้ม วัย 11 ขวบ เป็นหลานสาว พ่อกับแม่แยกทางกันเมื่อ 2 ปีที่ผ่านมา ตนและพ่อของเด็กได้ช่วยกันเลี้ยง แต่เวลานอนก็จะมานอนอยู่ที่บ้านของย่า และเมื่อวันที่ 25 ธันวาคมที่ผ่านมาช่วงบ่ายพ่อเลี้ยงกับแม่ของเด็กหญิงส้ม ได้มาเยี่ยมที่บ้านย่า จากนั้นก็กลับไป จนกระทั่งวันที่ 26 ธันวาคม 2564 เวลา 13.00 น. นายหนึ่ง ซึ่งเป็นพ่อเลี้ยง ได้ขับรถยนต์มารับน้องส้มที่บ้าน และอ้างว่าจะมารับน้องส้มออกไปซื้อของกิน จากนั้นเวลาประมาณ 16.00 น. ก็ขับรถกลับมาส่งที่ปากซอยเข้าบ้าน พบว่าหลานสาวเดินเข้ามาในบ้านในสภาพเนื้อตัวมอมแมม มีเลือดไหลเปรอะที่กางเกงและไหลตามขา จึงพยายามสอบถามหลานว่าเป็นอะไร เป็นประจำเดือนหรือเปล่า แต่หลานไม่ยอมบอก ซึ่งตนเองก็เข้าใจว่าเป็นประจำเดือน และไม่คิดว่าหลานสาวจะถูกพ่อเลี้ยงกระทำชำเรา จนเวลา 04.00 น. ของวันที่ 27 หลานสาวเดินมาหาแล้วพูดว่าย่าหนูไม่ไหวแล้ว จากนั้นก็ฟุบลงไปที่พื้นหญ้า
