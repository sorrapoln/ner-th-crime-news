วันนี้ (13 ม.ค.) พล.ต.ท.จิรภพ ภูริเดช ผบช.ก. ได้สั่งการให้ พล.ต.ต.อนันต์ นานาสมบัติ ผบก.ปคบ. พร้อม พ.ต.อ.อภิชาติ เรนชนะ ผกก.2 บก.ปคบ., พ.ต.ท.ธีรภพ พันธุชาติ รอง ผกก.2 บก.ปคบ., พ.ต.ต.จรูญ คำมา สว.กก.2 บก.ปคบ. พร้อมชุดปฏิบัติการที่ 2 กก.2 บก.ปคบ. ร่วมกับพนักงานเจ้าหน้าที่สารวัตรเกษตร สำนักควบคุมพืชและวัสดุการเกษตร กรมวิชาการเกษตร นำโดย นายฐิติพงษ์ เพ็งแพง นักวิชาการเกษตรชำนาญการพิเศษ เข้าตรวจสอบโกดังไม่มีเลขที่หลังร้านรักเกษตร เลขที่ 9/9 หมู่ที่ 2 ต.องครักษ์ อ.องครักษ์ จ.นครนายก ใกล้กับธนาคารออมสิน สาขาองครักษ์ ติดตามจับกุม นายไกรสม (สงวนนามสกุล) อายุ 58 ปี เจ้าของโกดังเป็นผู้ดูแลและนำตรวจสอบโกดังแห่งนี้ จากการตรวจสอบพบผลิตภัณฑ์วัตถุอันตราย สารกำจัดวัชพืช พาราควอต จำนวน 10 แกลลอน, สารกำจัดแมลง ชื่อ เมอเซีย ตราเงาะป่า 86 ขวด, ชื่อ คีฟอล์ย 144 ขวด, สารกำจัดปูนา พาริดอน 384 กระป๋อง, รีดอลแค๊ป 271 กล่อง, สารกำจัดแมลงศัตรูพืช เอ็นโดซัลแฟนฯ 122 ขวด, สารกำจัดวัชพืช ไกลโฟเซต 115 แกลลอน, คัทรูท 572 แกลลอน และ ปุ๋ยสูตรต่างๆ รวม 71 ตัน
