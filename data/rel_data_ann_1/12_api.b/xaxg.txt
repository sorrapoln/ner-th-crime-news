เมื่อเวลา 18.30 น. วันที่ 2 ม.ค. 65 ร.ต.อ.นิติภูมิ รัตนวรรณี รอง สว.สอบสวน สภ.คลองกิ่ว ได้รับแจ้งจากศูนย์วิทยุหน่วยกู้ภัยศีลธรรมสมาคมบ้านบึง ได้รับแจ้งเหตุทำร้ายร่างกายมีผู้ได้รับบาดเจ็บ และสามารถควบคุมตัวผู้ก่อเหตุไว้ได้ หลังรับแจ้งจึงได้รีบรุดเข้าตรวจสอบที่เกิดเหตุ พบตัวนายเมา ซอ มิน ทะ อายุ 40 ปีชาวพม่า ซึ่งเป็นผู้ก่อเหตุหลังจากที่ลงมือทำร้ายร่างกายนางสาว say mar ryaw อายุ 30 ปี แฟนสาวชาติเดียวกันอาการสาหัส ถูกนำตัวส่งตัว รพ.บ้านบึง แต่เนื่องจากอาการสาหัสเบื้องต้นกะโหลกศีรษะแตกหลายที่ มีเลือดออกในช่องท้อง ความดันต่ำ ชีพจรเร็ว ผู้บาดเจ็บหัวใจหยุดเต้น ทำการใส่ท่อช่วยหายใจและ CPR จนกลับมามีชีพจร ประสานงานส่งต่อ โรงพยาบาลชลบุรี แรกรับที่โรงพยาบาลชลบุรีหัวใจหยุดเต้นอีกครั้ง แพทย์ทำการ CPR จนมีชีพจรแต่อาการไม่ค่อยดี ความดันต่ำ ภายหลังเสียชีวิตที่ โรงพยาบาลชลบุรี ส่วนในที่เกิดเหตุจากการสอบถามนายเมา ซอ มิน ทะ ผู้ก่อเหตุที่เล่าเหตุการณ์ผ่านล่ามทราบว่า เมื่อคืนวันที่ 1 ม.ค. ตนกับผู้ตายคือภรรยา และเพื่อนอีกคนที่ทำงานที่เดียวกันเพิ่งรู้จักกันมาเพียง 2 เดือนมานั่งดื่มฉลองในห้องพักของตนเองภายในห้องเช่าไม่มีชื่อไม่มีเลขที่ บริเวณบ้านเลขที่ 710/1 หมู่ 9 ต.คลองกิ่ว อ.บ้านบึง จ.ชลบุรี ระหว่างที่กำลังนั่งดื่ม ตนรู้สึกปวดท้องและขอตัวเข้าห้องน้ำด้านหลังบ้าน หลังจากทำธุระส่วนตัวเสร็จลุกขึ้น เพื่อจะสวมกางเกงได้มองผ่านช่องลมของอิฐบล็อกเห็นภรรยาของตนกับเพื่อนใหม่เพิ่งรู้จักกันกำลังจูบปากนัวเนีย จากนั้นจึงเดินออกจากห้องน้ำและบอกให้ฝ่ายชายกลับที่พักไป เมื่อเห็นว่าปลอดคนแล้วจึงทำการซักถามภรรยาว่าทำแบบนี้ทำไม แต่อีกฝ่ายไม่ได้ตอบกลับนิ่งเงียบจึงเกิดความโมโห จึงลงมือใช้มือและเท้าทั้งเตะและต่อยหลายครั้ง และใช้มือจิกผมเอาศีรษะกระแทกกับพื้นหลายครั้งก่อนที่ภรรยาจะแน่นิ่งไป จึงอุ้มภรรยามานอนกับที่นอนในห้องถัดไป แล้วรีบไปขอความช่วยเหลือจากร้านค้า ภายหลังได้อาศัยช่วงชุลมุนหลบหนีไป ตนไม่คิดว่าจะถึงขั้นเสียชีวิต และไม่คาดคิดมาก่อนว่าภรรยาสุดที่รักที่มีลูกด้วยกัน จะปล่อยตัวปล่อยใจแอบมีใจให้กับเพื่อนร่วมงานที่เพิ่งรู้จักกันเพียงแค่ 2 เดือน จึงบันดาลโทสะพลั้งมือ
