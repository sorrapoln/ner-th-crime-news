วันที่ 24 ธ.ค. 62 ผู้สื่อข่าวรายงานจาก อ.แม่สอด จ.ตาก ว่า พลตำรวจตรี พัทธพงศ์ พงษ์เภตรา ผู้บัญชาการตำรวจนครบาล สั่งการให้เจ้าหน้าที่สังกัดทีมสืบสวน ตำรวจนครบาล กองกำกับการ 4 นครบาล สืบสวน สน.โชคชัย สืบสวน สน.แม่สอด นำกำลังเข้าปิดล้อมบริเวณจุดท่าข้ามไปฝั่งเมียนมา บริเวณบ้านท่าอาจ หมู่ที่ 4 บ้านท่าอาจ ต.ท่าสายลวด อ.แม่สอด ทำการจับกุม นายนิพัฒน์ ใจชอบสันเที๊ยะ อายุ 31 ปี ผู้ต้องหาก่อคดีจี้ชิงทรัพย์ร้านทองภายในห้างสรรพสินค้าแห่งหนึ่ง สาขาวังหิน ถนนลาดพร้าว-วังหิน เขตลาดพร้าว ได้ทองรูปพรรณไปจำนวน 40 เส้น น้ำหนักกว่า 100 บาท ตรวจค้นในตัวนายนิพัฒน์พบเหลือทองแค่ 2 บาท เท่านั้น จึงนำตัวมาทำการสอบปากคำเพิ่มเติม ที่ สภ.แม่สอด เพื่อหาข้อมูลว่ามีผู้ร่วมก่อเหตุเพิ่มเติมหรือไม่ และทองที่ปล้นมาได้นั้นนำไปซุกซ่อนที่ไหน หรือว่านำไปเล่นในบ่อนกาสิโนในฝั่งประเทศเพื่อนบ้านหมดแล้ว
