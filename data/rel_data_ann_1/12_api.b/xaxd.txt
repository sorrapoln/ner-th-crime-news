เมื่อเวลา 10.30 น.วันที่ 7 ม.ค.65 พ.ต.ท.หญิง นุชรี ล่องแก้ว สว.(สอบสวน) สภ.เมืองภูเก็ตได้รับแจ้งจากชาวบ้านว่าเกิดเหตุกราดยิงกันบริเวณหน้าแผงขายกุ้งทะเล ด้านข้างห้องน้ำ ตลาดสดสาธารณะ 2 (ตลาดเกษตร) ใกล้ห้างโรบินสันภูเก็ต ถ.อ๋องซิมผ่ายเชื่อมต่อกับ ถ.ถาวรว่องวงศ์ ต.ตลาดใหญ่ อ.เมือง มีผู้ได้รับบาดเจ็บจำนวน 5 ราย โดยมีอาการสาหัส 2 ราย บาดเจ็บตามร่างกาย 3 ราย จึงรายงานให้ทาง พล.ต.ต.เสริมพันธุ์ศิริคง ผบก.ภ.จว.ภูเก็ต พ.ต.อ.สราวุธ ชูประสิทธิ์ ผกก.สภ.เมืองภูเก็ตนำกำลังชุดสืบสวน-พฐ.ภูเก็ตและหน่วยกู้ชีพมูลนิธิกุศลธรรมภูเก็ตรุดไปตรวจสอบและให้การช่วยเหลือผู้บาดเจ็บ ที่เกิดเหตุอยู่บริเวณหน้าแผงขายกุ้งทะเล ด้านข้างห้องน้ำของตลาดดังกล่าว พบผู้บาดเจ็บสาหัส 2 ราย ชาย 1 หญิง 1 นอนจมกองเลือดหายในรวยริน ทีมกู้ชีพเข้าให้การช่วยเหลือปั้มหัวใจอย่างเร่งด่วน ก่อนลำเลียงนำส่ง รพ.วชิระภูเก็ต โดยมีผู้บาดเจ็บอีก 3 ราย ชาย 2 หญิง 1 ถูกนำตัวส่ง รพ.วชิระภูเก็ตและ รพ.อบจ.ภูเก็ต จากนั้น พฐ.ได้เข้าตรวจสอบบริเวณที่เกิดเหตุ พบหัวกระสุนปืนขนาด 9มม.จำนวน 2 หัวตกอยู่ที่พื้นถนน จึงเก็บไว้เป็นหลักฐาน ส่วนผู้ก่อเหตุเป็นชายฉกรรจ์อายุระหว่าง 40-45 ปี แต่งกายใส่เสื้อยืดสีดำ นุ่งกางเกงขาสั้นไม่ทราบสี หลังก่อเหตุได้ขับรถยนต์โตโยต้าฟอร์จูนเนอร์สีดำ ทะเบียน กอ 1631 ภูเก็ตหลบหนีไป ตรวจสอบผู้ครอบครองรถคันดังกล่าวคือ นายมณีนพ หมีทอง อายุ 49 ปี อยู่หมู่ 6 ต.รัษฎา อ.เมือง จ.ภูเก็ต ซึ่งเป็นสามีของแม่ค้าขายกุ้งใกล้จุดเกิดเหตุ ซึ่งอยู่ระหว่างการติดตามตัวนายมณีนพมาสอบสวนข้อเท็จจริง
