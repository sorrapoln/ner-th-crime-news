เมื่อวันที่ 19 ม.ค. พ.ต.อ.ชูศักดิ์ แสงอุทัย ผกก. สภ.หนองไผ่ พร้อมเจ้าหน้าที่ตำรวจ สภ.หนองไผ่ จ.เพชรบูรณ์ ได้นำตัวนายสิทธิศักดิ์ สุวรรณสิทธิ์ หรือ เอก อายุ 35 ปี ไปทำแผนประกอบคำรับสารภาพ ที่บ้านเลขที่ 579/2 หมู่ 16 ต.หนองไผ่ อ.หนองไผ่ จ.เพชรบูรณ์ หลังก่อเหตุใช้อาวุธขวานจาม นายประภาส สาริพัด อายุ 64 ปี ชาว อ.กระทุ่มแบน จ.สมุทรสาคร เสียชีวิตภายในห้องนอน ท่ามกลางการสาปแช่งของเพื่อนบ้านบริเวณดังกล่าว พ.ต.อ.ชูศักดิ์ กล่าวว่า สาเหตุสืบเนื่องจากนายสิทธิศักดิ์ ใช้ด้ามขวานตีจนนายประภาส จนเสียชีวิตเพราะว่า โกรธและไม่พอใจที่นายสมโภชน์ สาริพัด น้องชายของผู้เสียชีวิต ไปแจ้งความให้เจ้าหน้าที่ตำรวจมาจับกุมตน เนื่องจากทะเลาะกับนายประภาส ในวงเหล้า เหตุเกิดเมื่อวันที่ 11 ม.ค.ที่ผ่านมา จากนั้นได้นำตัวกลับมาดำเนินคดีในข้อหาฆ่าคนตายที่ สภ.หนองไผ่ ต่อไป
