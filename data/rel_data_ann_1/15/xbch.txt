18 ต.ค.2564 พล.ต.ต.พรชัย ขจรกลิ่น ผู้บังคับการตำรวจนครบาล 4 (ผบก.น.4) พร้อมชุดสืบสวน แถลงการจับกุม นายหัทเมธ หรือดิว อายุ 33 ปี ลูกทรพี ก่อเหตุใช้อาวุธมีดแทงพ่อ 12 แผล จนเสียชีวิต พร้อมของกลาง กางเกงยีนส์ 1 ตัว เสื้อยืดสีดำ 1 ตัว รองเท้าแตะ 1 คู่ กระเป๋าสะพายสีดำ 1 ใบ ร่มสีชมพู 1 คัน อาวุธมีดสปาร์ต้า ปลายแหลม ลงอักขระอาคม พร้อมปลอก 1 ด้าม โดยจับกุมได้ที่ห้องพักในแมนชั่นแห่งหนึ่ง ซอยนวมินทร์ 54 แขวงคลองกุ่ม เขตบึงกุ่ม กรุงเทพฯ สืบเนื่องจาก เมื่อช่วงเย็น วันที่ 17 ต.ค. ตำรวจ สน.บางชัน รับแจ้งเหตุมีผู้ถูกทำร้ายเสียชีวิต ภายในบ้านเลขที่ 21/201 หมู่บ้านคลองจั่นวิลล่า 4 ซอยรามคำแหง 142 แขวงราษฎร์พัฒนา เขตสะพานสูง กรุงเทพฯ จึงไปตรวจสอบ พบศพนายสมบูรณ์ ทิพหา อายุ 66 ปี นอนเสียชีวิตอยู่บริเวณใกล้กับประตูบ้าน ตามร่างกายมีบาดแผลถูกของมีคมแทงหลายแห่ง จากการสืบสวนทราบว่า นายหัทเมธ หรือ ดิว ซึ่งเป็นบุตรชายของผู้ตาย โดยหลังก่อเหตุหลบหนีไปที่แมนชั่นแห่งหนึ่งภายในซอยนวมินทร์ 54 แขวงคลองกุ่ม เขตบึ่งกุ่ม กรุงเทพมหานคร จึงติดตามไปจับกุมตัวไว้ได้
