พ.ต.อ.มนต์เสก ตระกูลพานิชย์ ผกก.สน.บางนา เปิดเผยความคืบหน้ากรณีนายธนาเดช อายุ 47 ปี ก่อเหตุยิงนายสาธิต แตงอ่อน อายุ 45 ปี ด้วยอาวุธปืน 9 มม. จำนวน 6 นัดซ้อน เหตุเกิดช่วงเย็นวานนี้ วันนี้พนักงานสอบสวนจะไปขอหมายจับนายธนาเดช คนร้าย ต่อศาลพระโขนง ใน 2 ข้อหา คือ พยายามฆ่า และพกพาอาวุธปืนไปในเมือง หมู่บ้าน หรือทางสาธารณะ โดยไม่ได้รับอนุญาต มั่นใจจะจับกุมตัวได้เนื่องจากนายธนาเดช มีอาชีพขับรถเครน เข้ามาพักอาศัยและทำงานอยู่ในบริเวณที่เกิดเหตุ และไล่ดูวงจรปิดหาเส้นทางหลบหนีแล้ว เบื้องต้นสอบปากคำพยานและนายสาธิต ผู้เสียหาย ยืนยันตัวผู้ก่อเหตุไว้แล้ว ส่วนอาการของนายสาธิต ล่าสุดอาการพ้นขีดอันตรายแล้ว