เวลา 02.00 น. วันที่ 22 ธ.ค. ร.ต.อ.เจมรัก โสสอน รอง สว.(สอบสวน) สภ.เมือง จ.ศรีสะเกษ ได้รับแจ้งเหตุยิงกันมีผู้เสียชีวิตและบาดเจ็บ ที่บ้านเลขที่ 145/3 หมู่ 11 ต.หญ้าปล้อง อ.เมืองศรีสะเกษ ภายในซอยข้างร้านสุพรรณการยาง ใกล้กับโต๊ะสนุกเกอร์ รุดไปตรวจสอบร่วมกับ พ.ต.อ. ณัฐกิตต์ เจริญเกษสุวรรณ์ ผกก. พ.ต.ท.เสกสรรค์ อุทโท พ.ต.ท.ศราวุฒิ คำน้อย รอง ผกก.สส. พบศพนายประณต ละนิน หรือตอง วัดเลียบ อายุ 32 ปี สภาพศพถูกยิงด้วยกระสุนปืนขนาด .38 ที่หน้าอกเสียชีวิต และมีรถกระบะ จอดอยู่ใกล้ศพมีรอยถูกกระสุนปืน 2 รู กระสุนปืนยังถูกนายศราวุฒิ เสาเวียง อายุ 22 ปี และนายศิริชัย ดวงแก้ว อายุ 33 ปีเพื่อนของผู้ตายได้รับบาดเจ็บอีก 2 คน หน่วยกู้ภัยนำส่งโรงพยาบาลศรีสะเกษ พ.ต.อ.ณัฐกิตต์ เจริญเกษสุวรรณ์ ผกก.สภ.เมืองศรีสะเกษ กล่าวว่า จากการสอบสวนเบื้องต้นทราบว่า ก่อนเกิดเหตุมีกลุ่มชายประมาณ 10 คน นั่งดื่มเหล้ากันอยู่ข้างบ้าน จากนั้นนายประณต ผู้ตายได้มีเรื่องทะเลาะกับน้องชายของผู้ก่อเหตุ ต่อมาผู้ก่อเหตุ ซึ่งนั่งอยู่ในบริเวณนั้นแต่ไม่ได้ดื่มเหล้าด้วย ได้ชักปืนยิงใส่ นายประณต 3 นัด ซึ่งนายประณตผู้ตายได้วิ่งหนีจนไปล้มลง และมีเพื่อนได้รับบาดเจ็บอีก 2 คน ส่วนผู้ก่อเหตุทราบว่าคือ นายเฉลิมชัย หรือโต้ง พารุ่งโรจน์ อายุ 44 ปี ตำรวจตามไปที่บ้านแต่ไม่พบตัว จนกระทั่งในตอนเช้านายเฉลิมชัย ผู้ต้องหาได้เข้ามอบตัวกับพนักงานสอบสวน สภ.เมืองศรีสะเกษ พร้อมนำปืนลูกโม่ที่ใช้ก่อเหตุมามอบให้กับตำรวจ ซึ่งได้นำตัวไปตรวจหาเขม่าดินปืนที่กองพิสูจน์หลักฐานจังหวัดศรีสะเกษ หลังจากนั้น พนักงานสอบสวนนำตัวไปสอบสวน ซึ่งคาดว่าผู้ตายกับน้องของผู้ก่อเหตุเคยมีเรื่องทะเลาะกันมาก่อน เพราะผู้ตายเพิ่งพ้นโทษจากเรือนจำในคดียาเสพติดได้ไม่นาน ขณะที่ผู้ต้องหา บอกเพียงว่าจะขอไปให้การในชั้นศาลเท่านั้น ซึ่งตำรวจแจ้งข้อหาฆ่าผู้อื่นตายโดยเจตนา ส่วน พ.ร.บ.อาวุธปืนจะตรวจสอบว่าเป็นปืนมีทะเบียนหรือไม่ ถ้าไม่มีทะเบียนจะแจ้งข้อหาตาม พ.ร.บ. อาวุธปืน เพิ่มในภายหลัง
