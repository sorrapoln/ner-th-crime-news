วันที่ 18 พ.ย.2564 รายงานข่าวแจ้งว่า เจ้าหน้าที่ตำรวจ สภ.ฝาง รับแจ้งเหตุมีผู้ถูกยิงเสียชีวิตบริเวณด้านหลังบ้านใกล้กับรพ.สต.หนองฮ่าง ต.แม่คะ อ.ฝาง จ.เชียงใหม่ เมื่อช่วงค่ำของวันที่ 17 พ.ย.ที่ผ่านมา หลังรับแจ้งจึงรุดไปตรวจสอบพร้อมมูลนิธิฯสว่างสำเร็จเชียงใหม่ จุดนครฝาง กู้ชีพฯอบต.แม่ค และเจ้าหน้าที่ตำรวจ สภ.ฝาง ที่เกิดเหตุด้านหลังบ้านใกล้กับแทงค์น้ำพบศพ นางบัวเขียว (ขอสงวนนามสกุล) อายุ 50 ปี เจ้าของบ้าน สภาพมีบาดแผลถูกยิงด้วนกระสุนปืนลูกซองเข้าเต็มแผ่นหลัง นอนเสียชีวิต เจ้าหน้าที่จึงทำการปิดกั้นที่เกิดเหตุ ต่อมา พ.ต.อ.ดำเนิน กันอ่อง ผกก.สภ.ฝาง และเจ้าหน้าฝ่ายสืบสวน, ร้อยเวรสภ.ฝางและเจ้าหน้าที่นิติเวชโรงพยาบาลฝาง ได้ร่วมทำการตรวจสอบ จากการสอบสวนสาเหตุเบื้องต้น ทราบว่า ผู้ตายเป็นหนี้เงินกู้นอกระบบหลายแห่ง ได้มีการติดตามทวงหนี้เรื่อยมา แต่ผู้ตายไม่มีเงินชำระให้ จนกระทั่งถูกคนร้ายลอบยิงเสียชีวิตดังกล่าว อย่างไรก็ตาม เจ้าหน้าที่ตำรวจจะได้สืบสวนสอบสวนหาสาเหตุที่แท้จริงต่อไป และนำร่างผู้เสียชีวิตส่งนิติเวช โรงพยาบาลฝาง เพื่อดำเนินการชันสูตรพลิกศพอย่างละเอียดอีกครั้ง
