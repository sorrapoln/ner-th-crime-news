กรณี น.ส.พรประภัสสร์ เสนีย์เดชกุล อายุ 30 ปี สาวทอมบอย ก่อเหตุยิง น.ส.ตุ๊กตา สังขวงค์ อายุ 25 ปี แฟนสาวชาวลาว เสียชีวิตคาห้องพักภายในซอยลาดพร้าว 117 ปมเหตุคาดว่าเกิดจากความหึงหวง ก่อนสาวทอมบอยจะติดต่อเจ้าหน้าที่ตำรวจ สน.ลาดพร้าว ขอเข้ามอบตัว โดยผู้ต้องหาให้การปฏิเสธ อ้างว่า เกิดเหตุการแย่งปืนกันทำให้ปืนลั่นถูกผู้เสียชีวิต ซึ่งทางตำรวจอยู่ระหว่างรวบรวมพยานหลักฐาน ทั้งพยานหลักฐานในที่เกิดเหตุ พยานหลักฐานทางนิติวิทยาศาสตร์ เพื่อมัดตัวผู้กระทำความผิด โดยในวันที่ 2 ม.ค. จะนำตัวผู้ต้องหาไปฝากขังต่อศาลอาญาตามขั้นตอนของกฎหมายต่อไป นั้น ล่าสุด เมื่อวันที่ 1 มกราคม 2565 ผู้สื่อข่าวได้ตรวจสอบเฟซบุ๊กของ น.ส.ตุ๊กตา ผู้เสียชีวิต พบว่าเมื่อวันที่ 24 ธ.ค. ที่ผ่านมา น.ส.ตุ๊กตา ได้โพสต์ข้อความว่า "จะให้กูโพสต์อวดแฟนได้ไง กิ๊กกูเสียใจใครจะรับผิดชอบ" ปรากฏว่าทางแฟนทอมของผู้ตาย ได้คอมเมนต์ในใต้ข้อความดังกล่าวว่า "ระวังโดนลูกปืนนะครับ" โดยผู้ตายได้ตอบกลับว่า "ขอบคุณค่ะที่เป็นห่วง" สอดคล้องกับแนวทางการสืบสวนของเจ้าหน้าที่ตำรวจว่า ระยะหลังทั้งคู่มีปัญหาทะเลาะเบาะแว้งกันบ่อย โดยฝ่ายหญิงมีท่าทีตีตัวออกห่างจากแฟนทอมบอย
