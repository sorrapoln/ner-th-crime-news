เมื่อเวลา 10.30 น. วันที่ 1 ม.ค. 63 ผู้สื่อข่าวรายงานว่า เจ้าหน้าที่กู้ภัยไตรคุณธรรม ได้รับแจ้งจากพลเมืองดีว่า พบชายโดนทำร้ายร่างกาย ได้รับบาดเจ็บสาหัส ภายในป่าเกษตรชุมชนหนองรี ซอยศาลเจ้ายี่แป๊ะกง หมู่ 7 ต.หนองรี อ.เมือง จ.ชลบุรี จึงรุดช่วยเหลือ พบร่าง นายเอ (นามสมมุติ) อายุ 45 ปี บ้านอยู่ อ.บางปะกง จ.ฉะเชิงเทรา ใส่กางเกงกีฬาขาสั้น สวมเสื้อยืดคอกลมสีขาว สภาพโดนทำร้ายร่างกาย มีรอยมีดฟันที่กลางศีรษะยาวประมาณ 4 นิ้ว มีแผลที่ใบหน้า นิ้วมือขวาถูกของมีคมฟันเกือบขาด อาการสาหัส กู้ภัยฯ ปฐมพยาบาลบาดแผลเบื้องต้นก่อนรีบนำส่ง รพ.ชลบุรี นายเอ (นามสมมุติ) เผยว่า มีชาย 2 – 3 คน อ้างเป็นตำรวจชุดสืบสวน ใส่ชุดธรรมดา ได้เอาถุงคลุมหัวมาจากบางปะกง แล้วนำตนขึ้นรถเก๋งมาในป่านี้ จากนั้นได้ใช้มีดและค้อนทั้งฟันและตี จนตนฟุบไปและแกล้งทำเป็นแน่นิ่งเหมือนตายแล้ว ต่อมาได้ยินเสียงรถ จยย.วิ่งผ่านมา ชายกลุ่มนั้นจึงรีบวิ่งไปขึ้นรถเก๋งขับหลบหนีไป ตนจึงคลานออกมาขอความช่วยเหลือจากชาวบ้าน
