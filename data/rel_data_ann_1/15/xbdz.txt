วันนี้ (17 ม.ค. 65) เมื่อเวลา 02.30 น. ที่ผ่านมา พ.ต.ท.นันทพล นาในบุญ สารวัตร(สอบสวน) สภ.พนัสนิคม ได้รับแจ้งจากหน่วยกู้ภัยสว่างเหตุทุ่งเหียง มีอุบัติเหตุรถกระบะเสียหลักชนกำแพง มีผู้บาดเจ็บสาหัส 2 คน หลังรับแจ้งจึงรีบรุดเข้าตรวจสอบที่เกิดเหตุ พร้อมรถกู้ชีพ รพ.พนัสนิคม และเจ้าหน้าที่กู้ภัยพร้อมอุปกรณ์ตัดถ่าง ที่เกิดเหตุอยู่บริเวณริมกำแพงโรงงานผลิตข้าวสารตราไก่แจ้ บนถนนสาย 315 พนัสนิคม - ชลบุรี (ขาเข้าชลบุรี) ม.1 ต.กุฏโง้ง อ.พนัสนิคม จ.ชลบุรี พบรถกระบะ สีบรอนซ์ หมายเลขทะเบียน 1ฒม 648 กรุงเทพมหานคร พลิกตีลังกาล้อชี้ฟ้า ชนอัดกับกำแพงโรงงานได้รับความเสียหายจนทะลุพังทั้งแถบ พบอุปกรณ์ช่าง สายเคเบิล และบันไดไม้ตกหล่นกระจัดกระจาย นอกจากนี้ยังพบผู้บาดเจ็บติดภายในตัวรถ 2 คน กู้ภัยต้องเร่งใช้เครื่องตัดถ่างงัดร่างออกจากตัวรถ นำคนเจ็บออกมาแบบทุลักทุเล โดยคนแรกเป็นชายบาดเจ็บเป็นแผลทั่วร่างกาย เนื่องจากถูกกระจกรถบาด อาการสาหัส ทราบชื่อต่อมา นายพงษ์สุริยา สายโท อายุ 26 ปี ชาว จ.อำนาจเจริญ กู้ภัยนำส่งรักษาต่อ รพ.พนัสนิคม ส่วนคนที่สอง บาดเจ็บถูกคอนโซลรถอัดร่างไม่รู้สึกตัว ใช้เวลาตัดถ่างตัวรถนาน 30 นาที จึงสามารถนำร่างออกมาได้ แต่เสียชีวิตในเวลาต่อมา จากการตรวจสอบพบเอกสารบัตรพนักงานระบุชื่อ นายกฤษดาศักดิ์ หนูเนียม อายุ 24 ปี สอบถาม นายธวัช (ไม่ทราบนามสกุล) อายุ 40 ปี เพื่อนร่วมงานของผู้ประสบเหตุที่ให้รายละเอียดด้วยท่าทีที่ตกใจกับเหตุการณ์ที่เกิดว่า ทั้ง 2 คน เป็นเพื่อนร่วมงานกับตน และเพิ่งจะเลิกงานแยกย้ายกันกลับที่พัก ผู้ประสบเหตุได้อาสาขับรถมาส่งเพื่อนอีกคน ก่อนที่จะเลี้ยวยูเทิร์นรถเพื่อกลับไปพักผ่อน จนมาทราบว่าทั้งคู่มาประสบเหตุรถที่ขับเสียหลักพุ่งชนกำแพงจนรถพลิกคว่ำ บาดเจ็บสาหัสและเสียชีวิตดังกล่าว
