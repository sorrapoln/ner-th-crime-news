เมื่อวันที่ 24 ธันวาคม ร.ต.อ.บัญญัติ ชนะสิทธิ์ รอง สว.(สอบสวน) สน.ตลิ่งชัน รับแจ้งอุบัติเหตุรถยนต์ชนคนเดินเท้ามีผู้เสียชีวิตและบาดเจ็บหลายราย บริเวณถนนพุทธมณฑลสาย 1 แขวงบางระมาด เขตตลิ่งชัน กรุงเทพฯ จึงเดินทางไปตรวจสอบพร้อมแพทย์นิติเวช รพ.ศิริราช และอาสาสมัครมูลนิธิป่อเต็กตึ๊ง ที่เกิดเหตุเป็นถนน 3 เลน มุ่งหน้า ถ.เพชรเกษม บริเวณเลนซ้ายสุดหน้าร้านขายยางรถยนต์ พบรถยนต์ยี่ห้อโตโยต้า รุ่นวีออส หมายเลขทะเบียน 5 กฮ 2541 กรุงเทพมหานคร พลิกตะแคงขวา ประตูหน้าด้านซ้ายหลุด เสียหายยับเยิน บริเวณใกล้กันพบรถจักรยานยนต์ ยี่ห้อ ยามาฮ่า รุ่นฟีโน่ สีน้ำเงินดำ หมายเลขทะเบียน ษยย 170 กรุงเทพมหานคร ล้มคว่ำเสียหายยับเยิน ผู้ขับรถยนต์เก๋ง ทราบชื่อ นายพงษ์ปวีร์ พงษ์หิรัญ อายุ 25 ปี อยู่บ้านเลขที่ 2 ซอยราชพฤกษ์ 5 แขวงบางจาก เขตภาษีเจริญ กรุงเทพฯ ได้รับบาดเจ็บขาติดใต้คอนโซลรถ อาสาสมัครกู้ภัยจึงใช้อุปกรณ์ตัดถ่างให้การช่วยเหลือจนนำตัวออกมาได้ ส่วนผู้บาดเจ็บอีกรายเป็นลูกสาวของนายพงษ์ปวีร์ อายุ 6 ขวบ มีบาดแผลถลอกตามลำตัวเล็กน้อย เจ้าหน้าที่กู้ภัยได้นำตัวส่งโรงพยาบาลวิชัยเวช ห่างไปประมาณ 10 เมตร พบศพ น.ส.มธุรส สมุทรเสน อายุ 25 ปี ชาว จ.ระยอง พนักงานฝ่ายกราฟิก ของบริษัท ยูเนี่ยนเมดดิคอล (ประเทศไทย) จำกัด นอนคว่ำหน้าเลือดไหลนองพื้น สวมเสื้อยืดสีขาว กางเกงยีนส์ขายาว ศีรษะแตก แขนและขาหัก เจ้าหน้าที่ได้นำกรวยยางปิดกั้นที่เกิดเหตุชั่วคราวและเหลือให้ใช้ถนนช่องทางเดียว ทำให้การจราจรติดขัดยาวประมาณ 2 กิโลเมตร
