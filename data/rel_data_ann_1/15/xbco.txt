วันที่ 15 ธ.ค.64 ร.ต.อ.นพดล วรรณบุรี รองสารวัตร (สอบสวน) สภ.เขานิพันธ์ จ.สุราษฎร์ธานี รับแจ้งเหตุมีคนถูกยิงเสียชีวิต ที่พื้นที่หมู่ 8 ต.เขานิพันธ์ อ.เวียงสระ จ.สุราษฎร์ธานี จึงรุดไปตรวจสอบพร้อม พ.ต.อ.วรวิทย์ เจริญศุภผล ผกก.สภ.เขานิพันธ์ ตำรวจชุดสืบสวน เจ้าหน้าที่พิสูจน์หลักฐาน 8 และเจ้าหน้าที่กู้ภัย ที่เกิดเหตุเป็นถนนมีสวนยางพารา 2 ข้างทาง พบศพหญิง 1 ราย นอนตะแคงเสียชีวิต ทราบชื่อคือ นางกัญญาภัทร พรหมขวัญ อายุ 49 ปี มีบาดแผลถูกยิงด้วยอาวุธปืนที่บริเวณท้ายทอย เหนือหูศีรษะข้างขวา หน้าท้องขวา หลังใบหูซ้าย หน้าอกเหนือราวนมซ้าย และแผ่นหลังซ้าย รวมทั้งหมด 5 แผล ใกล้กันพบโทรศัพท์มือถือตกอยู่ 1 เครื่อง มีดพร้า 1 เล่ม จึงรวบรวมทั้งหมดไว้เป็นหลักฐานเพื่อตรวจสอบ จากการสอบสวน นายกีรติศักดิ์ เพชรกรณ์ อายุ 27 ปี ลูกชายของผู้เสียชีวิต กล่าวว่า ก่อนเกิดเหตุแม่เดินถือกระติกน้ำและกาแฟมาในสวนยาง ซึ่งตนเก็บน้ำยางพาราอยู่ใกล้ๆ ห่างกันประมาณ 200 เมตร จู่ๆ ก็ได้ยินเสียงปืนดังขึ้นหลายนัด กระทั่งมาพบว่าแม่ถูกยิงเสียชีวิต ที่ผ่านมาไม่เคยมีปัญหาความขัดแย้งกับใคร นอกจากเรื่องการแบ่งแยกที่ดินมรดก กับ นางเอ (นามสมมติ) น้องสาวแท้ๆ ซึ่งขึ้นศาลตัดสินแบ่งแยกกันแล้ว แต่ยังคงมีปัญหาเรื้อรัง ด้าน พ.ต.อ.วรวิทย์ กล่าวว่า จากแนวทางการสอบสวนเบื้องต้น ขณะนี้ทราบตัวผู้ก่อเหตุแล้ว ปมความขัดแย้งเรื่องที่ดิน คาดว่าจะออกหมายจับภายในเย็นวันนี้ และจะได้ให้ฝ่ายสืบสวนลงพื้นที่ติดตามตัวมาดำเนินคดีตามกฎหมายต่อไป
