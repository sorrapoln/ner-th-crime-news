วันที่ 17 ม.ค.2565 ตำรวจสภ.บ้านเป็ดรับแจ้งเหตุชายถูกยิงด้วยปืน เสียชีวิต บริเวณหน้าโรงงานแห่งหนึ่งริมถนนมะลิวัลย์ ต.บ้านทุ่ม อ.เมือง จ.ขอนแก่น ที่เกิดเหตุพบร่างนายนพดล พันธ์ชมภู อายุ 19 ปี จากการสอบสวนพยานเผยว่า ก่อนเกิดเหตุผู้ตายขี่จยย.มาจอด แล้วมีรถกระบะขับมา ทางผู้ตายเดินไปคุย ก่อนโดนยิง แล้วคนขับได้รีบขับรถหนีไปเลย ส่วนแม่ผู้เสียชีวิตเผยว่า ลูกไม่เคยมีปัญหากับใครมาก่อน แต่มารู้ว่ามีปากเสียงบนเฟซบุ๊ก พอรู้ข่าว ก็รีบมาที่จุดเกิดเหตุทันที เบื้องต้นตำรวจตรวจสอบเฟซบุ๊กผู้ตาย พบว่ามีการท้าทายในช่องแสดงความคิดเห็นจากคนชื่อว่า เบนซ์ จ๋อ โดยมีการแจ้งว่าจะนัดมาเคลียร์กันที่หน้าโรงงานจุดเกิดเหตุ ก่อนเกิดเรื่องดังกล่าว ซึ่งตำรวจจะล่าตัวผู้ก่อเหตุมาดำเนินคดีตามกฎหมายต่อไป
