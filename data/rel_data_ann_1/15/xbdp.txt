วันนี้ เวลาประมาณ 13.00 น. ผู้สื่อข่าวจาก จ.ราชบุรี รายงานว่า พ.ต.ท.ประดับ เชื้อโพหัก สารวัตร (สอบสวน) สภ.โพธาราม จ.ราชบุรี ได้รับแจ้งจากหน่วยกู้ภัยมูลนิธิสว่างราชบุรี ว่าเกิดอุบัติเหตุรถยนต์เก๋งชนกับรถจักรยานยนต์ มีผู้ได้รับบาดเจ็บ บริเวณแยกสะพานข้ามคลองชลประทาน ถนนสายโรงพยาบาลโพธาราม – บ้านฆ้อง เขตเทศบาลเมืองโพธาราม จ.ราชบุรี แต่คู่กรณีกำลังขับรถจะหลบหนี หลังจากได้รับแจ้ง ทางเจ้าหน้าที่ตำรวจสายตรวจได้ไปที่เกิดเหตุ พบรถยนต์เก๋ง ยี่ห้อเบนซ์ รุ่น E 300 สีบรอนซ์ ทะเบียน 6 กว 2384 กรุงเทพฯ กำลังขับหลบหนีอยู่บนถนนเส้นทางเลียบคลองชลประทาน โดยมีรถหน่วยกู้ภัยพยายามขับติดตามเพื่อขวางหน้าไว้ และสามารถขวางรถให้จอดไว้ได้ห่างจุดเกิดเหตุประมาณ 300 เมตร แต่คนในรถไม่ยอมเปิดประตูลงมา เมื่อเจ้าหน้าที่ตำรวจสอบถามก็บอกว่าตนเองชื่อ ทวี ไกรคุปต์ จะขับรถไปธุระ กระทั่งมีเจ้าหน้าที่กู้ภัย ชาวบ้าน และแม่ของผู้บาดเจ็บเดินตามมาต่อว่าถึงพฤติกรรมที่จะหลบหนี
