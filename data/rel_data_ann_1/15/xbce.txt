พ.ต.ท.วัชรพงษ์ เทียนประถัมป์ สารวัตรสอบสวน สถานีตำรวจภูธร (สภ.) สามโคก ได้รับแจ้งเมื่อเวลา 01.45 น. วันจันทร์ (22 มี.ค.) ว่ามีเหตุฆ่ากันตายภายในปั้มน้ำมันเอสโซ่ ของบริษัทเอ็นเอส ออลจำกัด ถนนปทุมธานี-สามโคก ต.บางโพธิ์เหนือ อ.สามโคก จ.ปทุมธานี พ.ต.ท.วัชรพงษ์ เผยว่า พบผู้เสียชีวิต 1 รายในห้องเก็บของของปั๊มน้ำมัน ทราบชื่อ นายศราวุธ นาควิชัย อายุ 39 ปี ภูมิลำเนา จ.กาญจนบุรี ซึ่งเป็นพนักงานเติมน้ำมันนอนเสียชีวิตจมกองเลือด มีบาดแผลถูกแทงเข้าที่ต้นคอ หน้าท้อง แผ่นหลัง ข้อมือรวม 11 แผล ข้างศีรษะยังพบมีดปลายแหลมยาว 40 เซนติเมตร เปื้อนเลือดตกอยู่ เจ้าหน้าที่จึงเก็บไว้เป็นหลักฐาน ส่วนที่บริเวณตู้หัวจ่ายน้ำมันที่ 10 พบปลอกมีดปลายแหลม พร้อมโทรศัพท์มือถือ 1 เครื่อง และไม้เซลฟี่ตกอยู่ ข้างกันยังพบรอยเลือดกระจัดกระจายไปทั่วบริเวณ ขณะที่ทางออกปั้มพบหน้ากากหมวกกันน๊อคเปื้อนเลือดตกอยู่ ใกล้กันยังพบพนักงานกะเดียวกันกับผู้ตายซึ่งเป็นสตรี2คนอยู่ในอาการตกใจและร่ำไห้
