เมื่อวันที่ 29 ต.ค.64 พล.ต.ท.ปิยะ ต๊ะวิชัย ผบช.ภ.5 ได้รับรายงานจากพล.ต.ต.มงคล สัมภวะผล ผบก.ภ.จว.ลำพูน ได้รายงานกรณีหนุ่มนักธุรกิจดังขับเครื่องบินเล็กชนคนตาย โดยเหตุดังกล่าวเกิดขึ้นเมื่อค่ำของคืนวันที่ 28 ตุลาคม 2564 ผ่านมา ซึ่งทาง พ.ต.อ.สามพราน จันทร์มั่งคั่ง ผกก.สภ.เหมืองจี้ ได้รับแจ้งเหตุดังกล่าวแล้วจึงได้ประสานพนักงานสอบสวนสภ.เหมืองจี้ จ.ลำพูน เบื้องต้นพบว่าเครื่องบินเล็กได้เฉี่ยวชนคนจนเสียชีวิตภายในบริเวณสนามบินสหพัฒน์ หมู่ 5 ต.ป่าสัก อ.เมืองลำพูน จึงนำกำลังไปตรวจสอบที่เกิดเหตุพร้อมกับแพทย์นิติเวชโรงพยาบาลลำพูนและพิสูจน์หลักฐานจังหวัดลำพูน เมื่อเจ้าหน้าที่ไปถึงที่เกิดเหตุก็พบเครื่องบินเล็ก ชื่อ CIRRUS 22T ใบพัดหน้า ปีกเครื่องบินด้านขาวมีรอยแตกได้รับความเสียหาย ล้อหลังซ้ายแตก ได้รับความเสียหายจอดบนลานจอดในที่เกิดเหตุ และพบศพชาย 1 คนลำตัวท่อนบนตั้งแต่เอวขึ้นไปขาดจากท่อนล่างพบโทรศัพท์มือถือ จำนวน 1 เครื่อง พบหูฟังโทรศัพท์จำนวน 1 เส้น และพบรองเท้าผ้าใบ ข้างซ้าย จำนวน 1 ข้าง อยู่บนลานสนามบินที่เกิดเหตุ ทราบชื่อภายหลังว่านายสิทธิเดช แช่ลี่ อายุ 51 ปี
