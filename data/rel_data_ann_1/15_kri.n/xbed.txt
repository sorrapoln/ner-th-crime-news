วันที่ 19 พฤศจิกายน 2564 เวลา 14.50 น. เจ้าหน้าที่ตำรวจสถานีตำรวจภูธรหนองไผ่ จ.เพชรบูรณ์ ได้รับแจ้งมีอุบัติเหตุ รถยนต์ชนกับรถซาเล้ง มีผู้ได้รับบาดเจ็บ บนถนนสระบุรี-หล่มสัก (ทางหลวงหมายเลข 21) บริเวณสี่แยกไฟแดง ตลาดหนองไผ่ จึงแจ้งเจ้าหน้าที่สายตรวจพร้อมประสานอาสาสมัครกู้ภัย ร่วมตรวจสอบสถานที่เกิดเหตุและให้การช่วยเหลือผู้ได้รับบาดเจ็บ ที่เกิดเหตุ พบสามล้อรถซาเล้ง ถูกชนอยู่ในสภาพพังยับเยิน ส่วนคนเจ็บอาการสาหัส อาสาสมัครกู้ภัยนำส่งรักษาตัวที่โรงพยาบาลหนองไผ่ ส่วนคู่กรณีเป็นรถยนต์เก๋ง ยี่ห้อ มิซซูบิชิ สีดำ หมายเลขทะเบียน ขง-7614 ขอนแก่น ด้านหน้าพัง จอดอยู่ในที่เกิดเหตุ โดยภาพวงจรปิด พบรถซาเล้งกำลังเลี้ยวขวา มาจากเส้นทางคู่ขนานฝั่งขาขึ้น มุ่งหน้าไปทางตลาดแสงอาทิตย์ ในขณะที่รถยนต์เก๋ง ขับมาในฝั่งขาล่อง ทิศทางมุ่งหน้า กรุงเทพมหานคร ด้วยความเร็ว พุ่งชนรถสามล้อซาเล้ง เข้าอย่างจัง จนเป็นเหตุให้ผู้ขับขี่ซาเล้งได้รับบาดเจ็บสาหัส และเสียชีวิตในเวลาต่อมา ส่วนรถคู่กรณีก็ได้รับความเสียหายไม่สามารถขับต่อไปได้
