พลตำรวจเอกดำรงศักดิ์ กิตติประภัสร์ รองผู้บัญชาการตำรวจแห่งชาติ เปิดเผยว่า ตำรวจศูนย์ปราบปรามอาชญากรรมทางเทคโนโลยีสารสนเทศฯ หรือ PCT ระดมกวาดล้างอาชญากรรมทางเทคโนโลยีในช่วงเทศกาลปีใหม่ ระหว่างวันที่ 25 ธันวาคม 2564 ถึง 3 มกราคม 2565 จับผู้กระทำผิดได้ 3,634 ราย มูลค่าความเสียหายกว่า 356 ล้านบาท ในจำนวนนี้ เป็นเงินทุนหมุนเวียนที่เกี่ยวกับการพนันออนไลน์ถึง 335 ล้านบาท ซึ่งปฏิบัติการสำคัญ เป็นการขยายผลมาจากการลักลอบขายอาวุธปืนออนไลน์ โดยเมื่อวันที่ 3 มกราคมที่ผ่านมา มีการปิดล้อมตรวจค้น 60 เป้าหมายพร้อมกันทั่วประเทศ จับผู้ต้องหาได้ 31 ราย พร้อมยึดของกลาง อาวุธปืนสงคราม 1 กระบอก / อาวุธปืน 49 กระบอก / กระสุนปืนกว่า 1,500 นัด นอกจากนี้ ยังพบยาเสพติด ทั้งยาบ้า ไอซ์ และกัญชาอัดแท่ง อีกจำนวนหนึ่ง ซึ่งจุดที่พบอาวุธปืนมากที่สุด อยู่ในพื้นที่สถานีตำรวจภูธรสำโรงเหนือ จังหวัดสมุทรปราการ คาดว่า เป็นจุดที่ใช้ประกอบปืน ก่อนนำมาจำหน่าย เบื้องต้น จากการสอบสวน ผู้ต้องหาส่วนหนึ่ง รับว่า อาวุธดังกล่าว มีไว้ป้องกันตัว หรือ อวดผู้อื่น แต่จากการสืบสวน พบอีกบางส่วน มีส่วนเกี่ยวข้องกับยาเสพติดด้วย โดยจากนี้ จะมีการขยายผลถึงเส้นทางการเงินและร้านค้าที่ลักลอบขายอาวุธปืนออนไลน์ต่อไป
