จากรณีคนร้ายใช้มีดฟันคอ นายสุพรรณ แก้วเกื้อ อายุ 58 ปี น้องชายนายประพัฒน์ แก้วเกื้อ อดีตประธานสภาทนายความจังหวัดตรัง กับนางเพ็ญนภา หรือสมหญิง อ้อยเป็น อายุ 50 ปี ผู้เป็นภรรยา เสียชีวิตในบ้านพักพื้นที่หมู่ 4 ต.ห้วยนาง อ.ห้วยยอด จ.ตรัง เบื้องต้นตำรวจตั้งปมชู้สาว เนื่องจากนางเพ็ญนภา เพิ่งมาอยู่กินกับนายสุพรรณ ได้ประมาณ 1 เดือน และคนร้ายอาจเป็นคนในพื้นที่ ล่าสุดวันที่ 8 พ.ย.64 พ.ต.อ.ประดิษฐ์ ชัยพล ผกก.สภ.ห้วยยอด จ.ตรัง พร้อมด้วย พ.ต.ท.ปรีชา รามพูน รอง ผกก.สส.สภ.ห้วยยอด นำกำลังชุดสืบสวนเข้าจับกุม นายอรุณทร นิ่มนวน อายุ 37 ปี ชาว ต.ห้วยนาง อ.ห้วยยอด หลังตกเป็นผู้ต้องหาฆ่าสองสามีภรรยา ก่อนคุมตัวมาสอบสวนที่ สภ.ห้วยยอด เบื้องต้น นายอรุณทร ให้การรับสารภาพ ก่อนที่เจ้าหน้าที่กองพิสูจน์หลักฐานจะนำดีเอ็นเอ และเล็มมือเล็บเท้าของผู้ต้องหา ไปตรวจยืนยันกับหลักฐานที่พบในที่เกิดเหตุ จากนั้นเควบคุมตัว นายอรุณทร ไปทำแผนประกอบคำรับสารภาพในบ้านที่เกิดเหตุ สำหรับสาเหตุเกิดจากอาการประสาทหลอน เนื่องจากนายอรุณทร เสพยาเสพติดเป็นประจำ และคิดไปเองว่านายสุพรรณ จะมาทำร้าย จึงถืออาวุธมีดพร้าเดินไปยังบ้านของสองสามีภรรยา ซึ่งอยู่ห่างกันประมาณ 500-600 เมตร โดยปกติครอบครัวทั้งสองก็รู้จักสนิทสนมกันดี รวมทั้งไม่เคยมีปัญหาขัดแย้งใดๆ จากนั้น นายอรุณทร ได้ใช้มีดฟันทั้งคู่ขณะกำลังเตรียมทำกับข้าวมื้อเย็น โดยที่ทั้งคู่ไม่รู้ตัวล่วงหน้า เป็นเหตุให้สองสามีภรรยาเสียชีวิตคาบ้านของตนเอง ก่อนที่นายอรุณทร จะหลบหนีไปหลบซ่อนตัว กระทั่งถูกเจ้าหน้าที่ตำรวจตามจับกุมได้ในที่สุด
