เมื่อวันที่ 8 ม.ค.65 ร.ต.อ.ศักดา ตะหริ รอง สว.(สอบสวน) สภ.เมืองตรัง จ.ตรัง รับแจ้งเหตุแทงกันด้วยอาวุธมีดมีผู้บาดเจ็บสาหัส 1 ราย ภายในบ้านเช่าแห่งหนึ่งใน ต.ทับเที่ยง อ.เมืองตรัง (ภายในเขตทศบาลนครตรัง) หลังรับแจ้งจึงรายงานให้ พ.ต.อ.เชื้อชาติ เยาดำ ผกก. ทราบตามลำดับขั้น ก่อนเดินทางไปตรวจสอบพร้อมด้วย พ.ต.ท.เมธี ภิญโญประการ รอง ผกก.สอบสวน สายตรวจชุดอินทรีย์ กำลังชุดสืบสวน และหน่วยกู้ชีพนเรนทร รพ.ศูนย์ตรัง ที่เกิดเหตุเป็นบ้านห้องแถวปลูกติดกันหลายคูหา โดยหลังที่ 2 ซึ่งเป็นบ้านที่เกิดเหตุ พบกองเลือดจำนวนมากตกอยู่บนพื้นในบ้าน ส่วนผู้บาดเจ็บทราบชื่อคือ นายศักดิ์นรินทร์ (ขอสงวนนามสกุล) อายุ 25 ปี ชาว อ.เมืองตรัง อาชีพรับจ้างก่อสร้าง ถูกแทงด้วยอาวุธมีดปลอกผลไม้เข้าที่กลางหน้าอกจำนวน 2 แผล ได้รับบาดเจ็บสาหัสถูกนำตัวส่ง รพ.ศูนย์ตรังไปก่อนหน้าแล้วส่วนมือมีดคือ นายธีระรัตน์ ปรองดอง อายุ 34 ปี ชาว ต.ทับเที่ยง อ.เมืองตรัง อาชีพพ่อค้าขายผลไม้ ซึ่งเป็นแฟนหนุ่มคนใหม่ของ น.ส.บี (นามสมมุติ) อายุ 32 ปี ชาว อ.ปะเหลียน จ.ตรัง อาชีพ เป็นเด็กเอ็นเตอร์เทน ยืนรอมอบตัว และให้การอยู่กับเจ้าหน้าที่ตำรวจพร้อมด้วยอาวุธมีดของกลาง จากการสอบถาม นายธีระรัตน์ ผู้ก่อเหตุ เล่าว่า ตนหลับอยู่กับแฟนสาวในห้องนอน ขณะนั้นได้ยินเสียงแฟนเก่าของแฟนขับรถจักรยานยนต์มาหน้าบ้าน โดยอยู่ในอาการมึนเมาสุราอย่างหนัก มายืนอยู่หน้าบ้าน พูดจาโวยวาย และพังทำลายพร้อมคว่ำรถจยย.สามล้อพ่วงข้างของตน ที่จอดอยู่หน้าบ้าน พร้อมทั้งตะโกนให้ตนและแฟนสาวออกไปคุยข้างนอกบ้าน แต่ตนและแฟนสาวไม่ออกไปขณะนั้นแฟนสาวพูดผ่านประตูไปว่า ให้กลับไปอย่ามารังควาน เนื่องจากเลิกรากันไปแล้ว โดยพูดคุยและโวยวายกันอยู่ประมาณ 10 กว่านาที ก่อนที่จะพังประตูเข้ามา และปรี่เข้ามาชกต่อยตน และพยายามที่จะใช้มีดที่พกมาแทงตน แต่ตนปัดมีดได้ ก่อนจะชกต่อยกันบนพื้น ตนจึงวิ่งไปหยิบมีดในห้องครัว แทงเข้าไปจำนวน 2 ครั้ง ซึ่งเป็นช่วงชุลมุน ตนก็พยายามป้องกันตัวเอง และปกป้องแฟนสาว เพราะเขาเข้ามาถึงในบ้านแล้ว และภัยเข้ามาถึงตัว ซึ่งที่ผ่านมาเคยตามมารังควานตนถึง 4 ครั้งแล้ว รวมทั้งเคยขู่ฆ่าไว้ด้วย โดยตนไปแจ้งความไว้ที่ สภ.เมืองตรัง ไว้แล้วก่อนหน้านี้
