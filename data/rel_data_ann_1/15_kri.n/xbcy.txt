เมื่อช่วงเที่ยงคืนที่ผ่านมา พนักงานสอบสวน สภ.สิชล จ.นครศรีธรรมราช รับแจ้งเหตุฆาตกรรม คนร้ายได้ลากศพมาเผาหน้าบ้านที่เกิดเหตุบริเวณ บ้านเช่าใกล้กับแพปลาหน้าโรงพยาบาลสิชล ม.5 ต.สิชล อ.สิชล จ.นครศรีธรรมราช ส่วนผู้ก่อเหตุเดินกลับเข้าไปหลบอยู่ในบ้านที่เกิดเหตุราวกับไม่มีอะไรเกิดขึ้น หลังจากนั้น เจ้าหน้าที่ชุดสืบสวน เจ้าหน้าที่งานป้องกันปราบปราม ได้เข้าทำการปิดล้อมจุดเกิดเหตุ เบื้องต้นพบศพชายฉกรรจ์ สภาพอยู่ในกองเพลิง โดยในกองเพลิงยังพบซากรถจักรยานยนต์ไหม้เสียหายทั้งคันรวมทั้งแคร่ไม้ที่เป็นเชื้อเพลิงอย่างดี ส่วนผู้ต้องหาที่ก่อเหตุหลังจากเจ้าหน้าที่เข้าปิดล้อมแล้วได้เข้าทำการจู่โจมจับกุมตัวผู้ต้องหารายนี้ไว้ได้ ทราบชื่อนายตูยะ อายุ 22 ปี เป็นชาวมอญ มีอาชีพออกเรือประมง ซึ่งมาเช่าบ้านอยู่กับพ่อแม่ที่บ้านเช่าที่เกิดเหตุ จากการสอบถามเพื่อนบ้านทราบว่าผู้ต้องหาซึ่งเป็นชาวมอญติดยาเสพติดงอมแงม หลังจากเจ้าหน้าที่คุมตัวไว้ได้ยังให้การไม่รู้เรื่อง ยังคงพูดจาคนเดียวเพ้อเจ้ออยู่ตลอดเวลา ส่วนผู้เสียชีวิตเจ้าหน้าที่ตรวจสอบพบว่าคื่อนายสมจินต์ หรือบัง ใบเต้ อายุ 44 ปี ชาวไทย สภาพศพไหม้เกรียมทั้งร่างจนไม่เหลือเค้ารูปพรรณเดิม เจ้าหน้าที่จึงกู้ร่างออกมาจากซากกองเพลิงทำการชันสูตรอย่างละเอียดอีกครั้ง และแจ้งญาติให้ทราบ
