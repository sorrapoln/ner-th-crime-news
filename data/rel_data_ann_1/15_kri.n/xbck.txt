วันที่ 3 ธ.ค.2564 ตำรวจสภ.บ้านผือ จ.อุดรธานีชาร์จจับกุมนายอนุชิต หรือ เจน (สงวนนามสกุล) อายุ 27 ปี หลังคลั่งคว้ามีดฟันนายพัฒนวิชญ์ ทองคำ อายุ 28 ปี เพื่อนวัยเด็กเสียชีวิต เหตุเกิดหน้าร้านตัดผมของผู้ตาย ถนนพลับผือ หมู่ 2 อ.บ้านผือ จ.อุดรธานี ทั้งนี้หลังก่อเหตุผู้ต้องหาได้หลบไปในบ้านตัวเอง ห่างจากจุดเกิดเหตุ 100 เมตร ตำรวจใช้เวลาเจรจา แต่อีกฝ่ายไม่ยอมบอกจะฟันคนที่มาจับทิ้ง จึงทำการชาร์จจับ ปาแก๊สน้ำตาใส่ จนนายอนุชิตแสบตายอมมอบตัวทันที จากการสอบสวนพบว่าผู้ต้องหาเสพยาบ้าจนมีอาการประสาท ต้องเข้ารักษาอาการทางจิต เมื่อ 2 ปีก่อน โดยที่ก่อเหตุใช้มีดฟันเพื่อนสมัยเด็ก เพราะหลอนคิดว่าอีกฝ่ายมีปืน ที่ผ่านมาชอบดื่มเหล้าและระรานคนในชุมชนจนเอือมระอา แต่ไม่มีใครคิดว่าจะมาก่อเหตุแบบนี้ ทางพ่อผู้ต้องหาเผยว่า ลูกไปรักษาตัวอาการทางประสาท จนแพทย์บอกอาการทุเลาแล้ว แต่ต้องกินยาตลอด แต่ลูกไม่ทำตาม ภรรยาตนก็มีอาการเหมือนกัน ที่ผ่านมาตนพยายามเตือนลูกกินยา จนเคยโดนลูกถูกถีบตกบ้าน ก่อนจะชกต่อยกันมาแล้ว ก่อนเกิดเหตุได้มาขอเงินตนไปซื้อเหล้าดื่ม 100 บาท ตนกราบขอโทษครอบครัวผู้เสียชีวิตแทนลูกด้วย ซึ่งเป็นเพื่อนเล่นกันมาตั้งแต่เด็ก
