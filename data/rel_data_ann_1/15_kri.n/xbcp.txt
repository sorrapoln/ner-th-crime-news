เมื่อเวลา 10.30 น. วันที่ 4 พฤษภาคม 2564 ที่สถานีตำรวจภูธรเมืองพิษณุโลก พล.ต.ต.ธวัช วงศ์สง่า ผู้บังคับการตำรวจภูธรจังหวัดพิษณุโลก พร้อม พ.ต.อ.ภาคภูมิ ปราบศรีภูมิ ผกก.สภ.เมืองพิษณุโลก และเจ้าหน้าที่ตำรวจชุดสืบสวน แถลงผลจับกุม ผู้ต้องหา ที่ชิงทองหนัก 7 บาทจากห้างทองหวังโต๊ะกัง เยาวราช กลางห้างเทสโก้โลตัส สาขาโคกช้างได้แล้ว เมื่อช่วงกลางดึก (3 พ.ค.64) ที่ผ่านมา ผู้ต้องหาคือ นายสิทธิพงษ์ หรือ เต้ย อายุ 27 ปี ดีกรีเป็นถึงอดีตนักกีฬายูยิตสู สายดำ เหรียญทองระดับทีมชาติ ซึ่งผู้ต้องหาให้การรับสารภาพว่าเป็นผู้ลงมือก่อเหตุจริง เนื่องจากติดพนันออนไลน์ต้องการหาเงินไปใช้หนี้ และใช้เสพยาเสพติด พร้อมของกลาง ทองคำรูปพรรณหนัก 2 บาท จักรยานยนต์ยี่ห้อฮอนด้า รุ่นคลิ๊ก 150 ไอ สีดำส้ม เสื้อผ้าที่ใส่ก่อเหตุ แบตเตอเลี่ยนที่ใช้ตัดผมเพื่อหลบหนี และหมอนข้างที่ใช้ซุกซ่อนทอง
