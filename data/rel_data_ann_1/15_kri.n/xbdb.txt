19 ต.ค.2564 นายอมรเทพ หรือ น็อต (สงวนนามสกุล) อายุ24 ปี สาวประเภทสอง ถูกเจ้าหน้าที่ตำรวจจับกุมตัวได้ในพื้นที่จังหวัดลพบุรี หลังก่อเหตุใช้อาวุธมีดปาดคอ นางสาวดรุณี หรือ เล็ก อายุ 35 ปี เสียชีวิต อยู่ในห้องพักในพื้นที่ อ.ไทรน้อย จ.นนทบุรี โดยผู้ต้องหาชิงรถจักรยานยนต์ของผู้เสียชีวิต ,สร้อยคอทองคำหนัก 1 บาท พร้อมพระเลี่ยมทอง แหวนทองคำหนักครึ่งสลึง 1 วง และโทรศัพท์มือถืออีก 1 เครื่อง รวมมูลค่าทรัพย์สินทั้งหมดเกือบ 2 แสนบาท โดยเหตุเกิดเมื่อคืนวันที่ 17 ต.ค. ที่ผ่านมา พล.ต.ท.จิรภัทร ภูมิจิตร ผู้บัญชาการตำรวจภูธรภาค 1 เปิดเผยภายหลังสอบปากคำ นายอมรเทพ ผู้ต้องหา ซึ่งให้การรับสารภาพตลอดข้อกล่าวหา โดยระบุว่า วันเกิดเหตุ ได้เดินทางไปหาผู้เสียชีวิตซึ่งเป็นเพื่อนสนิทกัน ที่ห้องพัก แล้วเกิดความรู้สึกอยากได้ทรัพย์สินของผู้เสียชีวิต เนื่องจากต้องการให้เงินไปใช้จ่ายผู้ชายที่ตนชอบพอ จึงใช้อาวุธมีดที่พกติดตัวมากระทำการ และชิงทรัพย์สินก่อนหลบหนีโดยรถจักรยานยนต์ของผู้เสียชีวิต และนำสร้อยคอ และแหวนทองคำ ไปขายได้เงินมาจำนวนหนี่ง และยังได้ซื้อแหวนอีก 1 วง
