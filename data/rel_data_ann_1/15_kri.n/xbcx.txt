วันนี้ (17 ม.ค. 65) เมื่อเวลา 00.21 น. ที่ผ่านมา พ.ต.ต.นวพล หาญขุนทด สว.(สอบสวน) สภ.เขาดิน ได้รับแจ้งเหตุรถบรรทุกสิบล้อชนรถกระบะและจักรยานยนต์ ส่งผลให้มีผู้เสียชีวิตคาที่ 2 คน และได้รับบาดเจ็บสาหัสอีก 2 คน เหตุเกิดที่บริเวณถนนสายหนองกวาง-หนองครึม หมู่ 4 ต.หนองกวาง อ.โพธาราม จ.ราชบุรี จึงเดินทางไปตรวจสอบพร้อมแพทย์เวร รพ.โพธาราม และหน่วยกู้ภัยสว่างราชบุรี ที่เกิดเหตุพบรถบรรทุกสิบล้อ สีฟ้า หมายเลขทะเบียน 83-1444 ราชบุรี บรรทุกอ้อยที่ตัดเป็นท่อนเล็กๆมาเต็มคันรถ พลิกตะแคงอยู่ข้างทาง เศษอ้อยกระจายไปทั่ว ห่างออกไปประมาณ 50 เมตร พบรถกระบะ สีน้ำเงิน หมายเลขทะเบียน บร 1239 ราชบุรี สภาพพังยับเยิน หน้ารถอัดติดกับเสาไฟส่องสว่างข้างทาง และที่ด้านหลังรถบรรทุกสิบล้อ ซึ่งห่างออกไปประมาณ 40 เมตร พบรถจักรยานยนต์ ไม่ทราบสีและทะเบียน ตัวรถถูกเหยียบแหลกเหลว ชิ้นส่วนรถกระจัดกระจายไปทั่ว ส่วนผู้ได้รับบาดเจ็บ 2 คน ถูกนำตัวส่ง รพ.โพธาราม ไปก่อนหน้านี้แล้ว ทราบชื่อต่อมาคือ นายพสุธร สูญสิ้นภัย อายุ 21 ปี และ นายอดิรุจ นุชเครือ อายุ 21 ปี โดยในที่เกิดเหตุมีผู้เสียชีวิต 2 คน ทราบชื่อ นายภูผา สอสะอาด อายุ 19 ปี และ น.ส.ชุติกาล แสงรุ่ง อายุ 19 ปี ซึ่งถูกรถบรรทุกสิบล้อชนจนกระเด็นไปเสียชีวิตกลางถนนทั้งคู่ จากการสอบถาม นายกรวิทย์ จิตรงามขำ อายุ 26 ปี ซึ่งเป็นคนขับรถบรรทุกสิบล้อคันที่ก่อเหตุ โดยยังอยู่ในอาการคล้ายกับคนเมา ให้การวกวนด้วยความตกใจว่า ตนขับรถบรรทุกอ้อยมาจาก อ.สวนผึ้ง จ.ราชบุรี จะไปส่งโรงงานที่ จ.กาญจนบุรี ซึ่งขณะขับมานั้นมองไม่เห็นว่ามีรถจอดข้างทาง จึงพุ่งชนอย่างจัง
