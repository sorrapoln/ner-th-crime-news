กลางดึกที่ผ่านมา พ.ต.ท.ชยุต จรรยาเลิศ รอง ผกก.(สอบสวน) งานศูนย์ควบคุมจราจร สน.ทางด่วน 2 ได้รับแจ้งมีอุบัติเหตุรถจักรยานยนต์พลิกคว่ำบนทางด่วนมหานครขั้นที่ 2 หรือทางด่วนศรีรัช มีเจ้าหน้าที่ตำรวจ "ตกทางด่วน" ลงไปในน้ำบริเวณบึงมักกะสัน ฝั่งมุ่งหน้าถนนพระราม 9 แขวงมักกะสัน เขตราชเทวี กรุงเทพฯ จึงไปตรวจสอบพร้อม พล.ต.ต.สุวิชชา จินดาคำ ผบก.จร. พ.ต.อ.ณัฐพัฒนส์ ธรรมชุตินันท์ ผกก.2บก.จร. แพทย์นิติเวช รพ.รามาธิบดี และนักประดาน้ำมูลนิธิป่อเต็กตึ๊ง "ก้าวไกล" โดยที่เกิดเหตุอยู่ด้านบนทางด่วน ช่วงโค้งซ้ายจากด่านดินแดง มุ่งหน้าไปพระราม 9 เหนือบึงมักกะสัน เจ้าหน้าที่พบรถ จยย.ยี่ห้อฮอนด้า รุ่น ซีบีอาร์ 300 อาร์ สีเหลือง ทะเบียน 5-กญ-2592 กรุงเทพมหานคร ซึ่งเป็นรถประจำตำแหน่งของ ส.ต.ท.ปภาวิน จันทร์แก้ว หรือเติ้ล อายุ 31 ปี ผบ.หมู่งานศูนย์ควบคุมการจราจร สน.ทางด่วน 2 พลิกคว่ำอยู่ตรงขอบทางด้านซ้าย สภาพรถซีกซ้ายมีรอยครูดไถล ช่วงท้ายรถและซีกขวาไม่มีรอยเฉี่ยวชน ใกล้กันพบหมวกนิรภัยรหัสหมวก 8334 ตกอยู่ 1 ใบ วิทยุสื่อสาร 1 เครื่อง และรองเท้าบูทหนังตกอยู่ 1 ข้าง ส่วนร่างของ ส.ต.ท.ปภาวิน กระแทกกับเสาไฟส่องสว่าง "ตกทางด่วน" ลงไปในน้ำบึงมักกะสัน ด้วยความสูงประมาณ 30 เมตร นักประดาต้องใช้เวลา 3 ชั่วโมงกว่าจะงมศพขึ้นมาได้
