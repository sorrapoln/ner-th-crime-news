วันนี้ (13 ม.ค.) เวลา 17.30 น. ที่กองบัญชาการตำรวจนครบาล (บช.น.) พล.ต.ต.จิรสันต์ แก้วแสงเอก รอง ผบช.น.ในฐานะโฆษก บช.น.กล่าวว่า กรณีได้รับแจ้งมีกลุ่มวัยรุ่น พร้อมอาวุธในพื้นที่ สน.บางบอน เมื่อกลางดึกวานนี้ (13 ม.ค.) นั้น จากมาตรการเชิงรุกของ พล.ต.ท.สำราญ นวลมา ผบช.น.เพื่อรักษาความสงบเรียบร้อยและระงับป้องกันเหตุ ตำรวจจึงเข้าตรวจสอบพบกลุ่มวัยรุ่นมั่วสุมอยู่บริเวณกลางซอยเอกชัย 109 แขวงบางบอนใต้ เขตบางบอน กรุงเทพฯ จำนวน 8 ราย พร้อมอาวุธมีด จำนวน 10 เล่ม และรถจักรยานยนต์ จำนวน 5 คัน แจ้งข้อหา “พกพาอาวุธมีดไปในเมือง หมู่บ้านหรือทางสาธารณะโดยไม่มีเหตุอันสมควร” จากนั้นนำส่งพนักงานสอบสวน สน.บางบอน ดำเนินคดีตามกฎหมายต่อไป
