จากกรณีมีผู้โพสต์คลิปเหตุการณ์ ‘ไรเดอร์หัวร้อน’ บุกเข้ามาทำร้ายร่างกายเจ้าของร้านอาหาร โดยผู้โพสต์ระบุว่า ‘ไรเดอร์หัวร้อน’ บุกเข้ามาโวยวายและทำร้ายร่างกายเจ้าของร้านอาหาร สาเหตุเกิดจากไม่พอใจที่ต้องเดินเข้ามาเอาอาหารเอง เหตุเกิดวันที่ 7 ธ.ค. ก่อนที่ในวันถัดมา (8 ธ.ค.) ผู้ก่อเหตุคนเดิมได้กลับมาที่ร้านอีกครั้งพร้อมกับอาวุธมีด และพยายามจะใช้มีดทำร้ายเจ้าของร้านที่เป็นผู้หญิง แต่เจ้าของร้านผู้ชายมาบังไว้ จนเกิดการยื้อแย่งมีดกันเกิดขึ้น ซึ่งนอกจากเจ้าของร้านทั้ง 2 คนแล้ว ‘ไรเดอร์หัวร้อน’ ยังแสดงพฤติกรรมสุดถ่อย ไล่ทำร้ายลูกค้าที่อยู่ในร้านด้วย ทำให้ทั้งหมดพากันวิ่งหนีตายกันออกจากร้านนั้น ล่าสุด เมื่อวันที่ 10 ธ.ค. พ.ต.อ.คมสิทธิ์ รังไสย์ รอง ผบก.น.7 เปิดเผยว่า ตำรวจชุดสืบสวน สน.ตลิ่งชัน นำกำลังเข้าจับกุมตัว นายจตุพร พูลขุมทรัพย์ อายุ 31 ปี ผู้ต้องหาตามหมายจับศาลอาญาตลิ่งชันที่ 445/2564 ลงวันที่ 9 ธ.ค. ในข้อหาพยายามฆ่าผู้อื่นโดยไตร่ตรองไว้ก่อน และพกพาอาวุธไปในเมืองฯ จับกุมได้บริเวณริมถนนบรมราชชนนี แขวงฉิมพลี เขตตลิ่งชัน กรุงเทพฯ ช่วงกลางดึกที่ผ่านมา จากการสอบสวน นายจตุพร รับสารภาพว่าเป็นไรเดอร์หัวร้อนในคลิปดังกล่าวจริง โดยทำไปเพราะไม่พอใจที่เจ้าของร้านให้เดินมารับอาหารเอง ทั้งที่ตัวเองขาเจ็บเดินไม่ค่อยไหว เบื้องต้นนำตัวผู้ต้องหาส่งพนักงานสอบสวน สน.ตลิ่งชัน ดำเนินคดีตามกฎหมายต่อไป
