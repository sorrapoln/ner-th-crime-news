เมื่อเวลา 09.00 น. วันที่ 16 มกราคม พ.ต.ท เทวิญ นามศรี พนักงานสอบสวนเวร สภ.เมือง นครราชสีมา รับแจ้งเหตุมีคนยิงตัวตายที่บ้าน ถนนเบญจรงค์ ต.ในเมือง อ.เมือง จ.นครราชสีมา จึงรุดไปตรวจสอบที่เกิดเหตุอยู่ในชุมชนเบญจรงค์ ซอย 5 ภายในบ้านปูน 2 ชั้น ที่ชั้นล่าง พบร่างชายสูงวัยทราบชื่อคือนายศิระณัฐ ศานติศีมา อายุ 75 ปี เสียชีวิตในสภาพศพนั่งอยู่บนโซฟาคอพับอยู่คาโต๊ะและมีบาดแผลถูกยิงเข้าที่ขมับขวาเลือดไหลนองจำนวนมาก ด้านล่างใต้หว่างขามีอาวุธปืนลูกโม่ ขนาด.38 ตกหล่น จากนั้นได้รายงานข้อมูลให้ พ.ต.อ.ประสิทธิ์ เปรมกมล ผกก.สภ.เมือง ตามขั้นตอน พร้อมประสานให้แพทย์เวรนิติเวชโรงพยาบาลมหาราชนครราชสีมา และเจ้าหน้าที่กลุ่มงานตรวจสอบสถานที่เกิดเหตุ ศูนย์พิสูจน์หลักฐาน 3 มาดำเนินการชันสูตรพลิกศพตามกระบวนการเสียชีวิตผิดธรรมชาติ และมอบหมายให้หน่วยกู้ภัยสว่างเมตตาโคราช เคลื่อนย้ายร่างไปเก็บรักษารอให้ญาติมาติดต่อขอรับศพไปบำเพ็ญกุศลตามประเพณี
