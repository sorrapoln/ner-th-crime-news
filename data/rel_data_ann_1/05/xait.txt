เจ้าหน้าที่ตำรวจ สภ.วารินชำราบร่วมกับตำรวจภูธร จ.อุบลราชธานี นำกำลังเข้าจับกุม นายทศพล พรบูลย์ อายุ 27 ปี ที่โรงแรมแห่งหนึ่งในต.พิบูลมังสาหาร อ.พิบูลมังสาหาร หลังก่อเหตุใช้สายชาร์จโทรศัพท์ฆ่ารัดคอ ลูกสาวเจ้าของร้านเกมวัย 26 ปี เสียชีวิตคาห้องนอน ในสภาพเปลือย มีผ้าห่มคลุมปิดหน้าไว้ ลำคอมีสายชาร์จโทรศัพท์สีชมพูรัดรอบจนใบหน้าม่วงคล้ำ ใกล้เคียงพบผ้าอนามัยใช้แล้วตกอยู่บนที่นอน 1 แผ่น ในห้องข้าวของถูกรื้อค้นกระจัดกระจาย โทรศัพท์มือถือ กระเป๋าเงิน และเอกสารของผู้ตายหายไป หลังก่อเหตุ นายทศพล ได้ขี่รถมอเตอร์ไซค์ ฮอนด้าเวฟ 110 ไอ สีขาว-แดง หลบหนี ตำรวจได้ข้อมูลจากกล้องวงจรปิดตามเส้นทางที่ นายทศพล ขี่รถหลบหนี พบว่าไปจอดที่บ้านญาติใน อ.สว่างวีระวงศ์ จากนั้นก็ทิ้งรถไว้ แล้วเดินมาขึ้นสองแถวสายอุบล-พิบูลมังสาหาร มาลงที่คิวรถที่ อ.พิบูลมังสาหาร ก่อนจะเดินไปในตลาดพิบูลมังสาหาร ไปเปิดห้องพักที่โรงแรมดังกล่าว และพบประวัติเคยเป็นทหารเกณฑ์อยู่ที่กรมทหารราบที่ 11 มาก่อน
