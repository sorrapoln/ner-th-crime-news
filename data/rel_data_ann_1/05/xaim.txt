เมื่อวันที่ 4 พ.ย. 2564 พ.ต.อ.อภิสัณฐ์ ไชยรัตน์ ผกก.วิเคราะห์ข่าวและเครื่องมือพิเศษ บก.ปพ. พ.ต.ต.ปฐมพงศ์ ทองจำรูญ สว.กก.วิเคราะห์ข่าวฯ บก.ปพ พร้อมกำลังร่วมกันจับกุมนายยุทธนา พลสุวรรณ อายุ 47 ปี ตามหมายจับศาลจังหวัดกาฬสินธุ์ ที่ 265/2550 ลง 29 มี.ค. 2550 ข้อหา “ทำร้ายร่างกายบุพการีจนเป็นเหตุให้ถึงแก่ความตาย ” บริเวณหน้าวัดมงคลศรีชัยวาน ต.ชัยวาน อ.ไชยวาน จ.อุดรธานี ทั้งนี้ก่อนเกิดเหตุ นายยุทธนา ผู้ต้องหาเมาสุราและกลับเข้าบ้าน ระหว่างนั้นนายมี (นามสมมติ) บิดา อายุ 67 ปี ที่นอนอยู่ในบ้านก็ลุกมาดุด่า ทำให้นายยุทธนาเกิดบันดาลโทสะและเข้าชกต่อยทำร้ายบิดา จนเป็นเหตุให้ศีรษะไปกระแทกเข้ากับของแข็งจนเสียชีวิต หลังจากนั้นนายยุทธนาก็รีบหลบหนีไป ศาลจังหวัดกาฬสินธุ์ได้ออกหมายจับไว้ ต่อมาเจ้าหน้าที่ทราบว่า นายยุทธนาได้หลบหนีมาอยู่ที่ จ.อุดรธานี จึงเข้าตรวจสอบและจับกุมตัวได้ในที่สุด หลังจากที่หลบหนีคดีมานานกว่า 14 ปี สอบสวน นายยุทธนา ให้การรับสารภาพว่า วันเกิดเหตุตนกลับจากไปดื่มเหล้าที่ร้านคาราโอเกะเมื่อกลับถึงบ้านไม่มีใครยอมมาเปิดประตูบ้านให้ จึงไปเคาะที่หน้าต่างห้องนอนของพ่อ ซึ่งเมื่อลุกมาเปิดหน้าต่างก็มาชนเข้าที่ใบหน้าของตนเข้าพอดี จนทำให้เกิดปากเสียงกันขึ้นเล็กน้อย แต่พ่อก็ยังเดินมาเปิดประตูให้ พร้อมกลับทำทีจะเข้ามาทุบตีตนด้วย ด้วยความเมาสุราตนเกิดบันดาลโทสะ ก็เลยผลักพ่อจนล้มหัวไปฟาดที่ขอบเตียงเข้าพอดีจนเสียชีวิตดังกล่าวก่อนหลบหนีมา
