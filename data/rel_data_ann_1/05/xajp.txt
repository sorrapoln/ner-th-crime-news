วานนี้ (3 ม.ค.) เวลา 16.30 น. รายงานข่าวแจ้งว่า เกิดเหตุเจ้าหน้าที่ตำรวจจราจร ใช้อาวุธปืนยิงตัวเองบาดเจ็บสาห้ส ภายในห้องพักชั้น 3 บนแฟลตข้าราชการตำรวจ 2 เบื้องต้นจากการตรวจสอบภายในห้องนอน พบร่าง ส.ต.ท.ศิริศักดิ์ ผบ.หมู่ จร.สน.พญาไท สภาพนอนหงายสวมเสื้อยืดคอกลมแขนสั้นสีขาว กางเกงขายาวสีกากี ครึ่งท่อน มีบาดแผลถูกยิงขมับขวา มีเลือดไหลออกมาจำนวนมาก ใกล้กันพบอาวุธปืนประจำกาย ยี่ห้อกล็อก ตกอยู่ ทางเจ้าหน้าที่จึงรีบนำตัวส่ง รพ.รามาฯ เพื่อให้แพทย์ทำการตรวจรักษาเป็นการเร่งด่วน ต่อมา พ.ต.อ.บวรภพ สุนทรเรขา ผกก.สน.พญาไท พร้อมด้วย พ.ต.ท.วิทยาการ สุวรรณเรืองศรี รอง ผกก.(สอบสวน) สน.พญาไท เจ้าหน้าที่กองพิสูจน์หลักฐานกลาง (พฐ.ก.) ได้เข้าตรวจสอบที่เกิดเหตุ ทั้งนี้ จากการสอบถามคนในห้อง ทราบว่า เมื่อช่วงเย็นที่ผ่านมา ผู้ได้รับบาดเจ็บได้ไปปฏิบัติหน้าที่ตามปกติ พอกลับจากการปฏิบัติหน้าที่จึงกลับมาพักห้องพัก และขอตัวเข้าห้องนอน ซึ่งภายในห้องพัก มีภรรยาและลูกกำลังนั่งดูทีวีอยู่ แล้วเกิดเสียงปืนดังขึ้น 1 นัด
