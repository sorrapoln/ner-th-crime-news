เมื่อช่วงสายของวันนี้ ตำรวจชุดสยบไพรี กองบัญชาการตำรวจภูธรภาค 9 พร้อมด้วยฝ่ายสืบสวนและชุดปราบปรามยาเสพติด ตำรวจภูธรจังหวัดพัทลุง รวมเกือบ 100 นาย ได้เข้าปิดล้อมรีสอร์ตแห่งหนึ่งในพื้นที่ตำบลชะมวง อำเภอควนขนุน จังหวัดพัทลุง ภายหลังสืบทราบว่า นายประดิษฐ์ มุสิกะสงค์ อายุ 41 ปี ซึ่งเป็นผู้ต้องหาคดีสำคัญมีหมายจับ 7 คดี เคยก่อเหตุในหลายพื้นที่ของพัทลุงและสงขลา พร้อมพวกรวม 5 คน ได้หลบหนีมาซ่อนตัวอยู่ในรีสอร์ตดังกล่าว จึงนำกำลังเข้าจับกุม โดยพบหลักฐานจากภาพกล้องวงจรปิด คนร้ายได้ขับรถเก๋งสีขาวออกไป ขณะที่ตำรวจขับรถไล่ล่าติดตามไป จนกระทั่งถึงพื้นที่ปลอดคน คนร้ายได้ใช้อาวุธสงครามเอ็ม 16 กระหน่ำยิงใส่รถของตำรวจ จนกระจกแตกเป็นรูพรุน พร้อมกับเร่งเครื่องหลบหนีไปได้ ภายหลังเกิดเหตุการณ์ดังกล่าว ตำรวจได้เข้าตรวจสอบภายในรีสอร์ตที่พัก ซึ่งคนร้ายใช้เป็นแหล่งกบดาน พบปืนขนาด 9 มิลลิเมตร 1 กระบอก พร้อมด้วยกระสุนปืนขนาด 11 มิลลิเมตร และกระสุนปืนเอ็ม 16 รวมกว่า 50 นัด และมียาบ้าและไอซ์จำนวนหนึ่ง
