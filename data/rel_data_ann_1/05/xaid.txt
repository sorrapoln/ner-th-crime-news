เมื่อวันที่ 9 ม.ค. ที่ กองบังคับการปราบปราม (บก.ป.) พล.ต.ต.มนตรี เทศขัน ผบก.ป., สั่งการ พ.ต.อ.ปทักข์ ขวัญนา ผกก.4 บก.ป. พ.ต.ต.อัคนี ณ บางช้าง สว.กก.4 บก.ป. จับกุม นายสันติ หรือ โชย เส็นฤทธิ์ อายุ 35 ปี ตามหมายจับศาลจังหวัดตรัง ที่ จ.237/2558 ลง 2 ก.ย.58 ข้อหา “ฆ่าผู้อื่นและพยายามฆ่าผู้อื่นโดยไตร่ตรอง, มีอาวุธปืนและเครื่องกระสุนไว้ในความครอบครองและพกพาไปในเมือง หมู่บ้าน ทางสาธารณะโดยไม่ได้รับอนุญาตและไม่มีเหตุอันควร” ได้ที่ริมถนนแห่งหนึ่ง หมู่ 13 ต.ป่าซาง อ.เวียงเชียงรุ้ง จ.เชียงราย สืบเนื่องจากเมื่อปี 2558 ขณะที่ นายจี (นามสมมุติ) และพวก กำลังนั่งตั้งวงดื่มกินอยู่บริเวณหน้าบ้านพักของแม่ยายในพื้นที่ จ.ตรัง ได้มีคนร้ายเป็นชายแอบย่องมาบริเวณข้างบ้านก่อนใช้ปืนลูกซองสาดยิงใส่ กระสุนถูกศรีษะของ นายจี เสียชีวิตคาที่ นอกจากนี้คมกระสุนยังถูกกลุ่มเพื่อนๆได้รับบาดเจ็บอีกหลายราย ส่วนคนร้ายหลังก่อเหตุอาศัยจังหวะชุลมุนหลบหนีไปได้ ต่อมาเจ้าหน้าที่ได้สืบทราบว่าคนร้ายที่ก่อเหตุดังกล่าว คือ นายสันติ ผู้ต้องหารายนี้ ซึ่งเป็นอดีตสามีของภรรยาผู้ตาย โดยก่อนเกิดเหตุประมาณ 3 วัน นายสันติ ได้มาตามง้อขอคืนดี แต่ถูกปฏิเสธ ก่อนจะพูดข่มขู่เอาชีวิตว่าหากพบเจอจะฆ่าให้ตายทั้งสองคน กระทั่งมาก่อเหตุดังกล่าว พนักงานสอบสวน สภ.บ้านในควน จึงรวบรวมพยานหลักฐานขออำนาจศาลออกหมายจับ ต่อมาเจ้าหน้าที่ชุดจับกุมสืบทราบว่าปัจจุบัน นายสันติ ได้หนีมาหลบซ่อนตัวอยู่ในพื้นที่ จ.เชียงราย จึงนำกำลังติดตามจับกุมตัวได้ดังกล่าว สอบสวน นายสันติ ให้การปฏิเสธ พร้อมกับไม่ขอให้รายละเอียดในชั้นจับกุม เบื้องต้นจึงนำตัวส่ง สภ.บ้านในควน ดำเนินการตามกฎหมายต่อไป
