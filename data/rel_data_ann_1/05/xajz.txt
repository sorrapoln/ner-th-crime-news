เจ้าหน้าที่ตำรวจ สภ.เมืองลำพูน รับแจ้งมีเหตุรถยนต์ชนท้ายรถบรรทุก ที่บนถนนซุปเปอร์ไฮเวย์ลำปาง-เชียงใหม่ (ขาเข้าเมืองเชียงใหม่) บริเวณใกล้แยกบ้านไร่ ต.อุโมงค์ มีผู้เสียชีวิตคาที่เกิดเหตุ 1 ราย ได้รับบาดเจ็บสาหัส 1 ราย จึงรุดไปทำการสอบสวน ที่เกิดเหตุพบรถเก๋งมิตซูบิชิ ปาเจโร่ สีบรอนซ์เงิน สภาพด้านหน้าพังยับเยิน ชนท้ายรถยนต์บรรทุก 6 ล้อ ฮีโน่ สีขาว ที่บริเวณด้านหน้ารถปาเจโร่ มีร่างผู้เสียชีวิตเป็นหญิงสาว 1 ราย และมีชายคนขับได้รับบาดเจ็บสาหัส อยู่คาพวงมาลัยทางกู้ภัยฯ ได้ใช้เครื่องตัดถ่างนำร่างคนเจ็บออกจากรถทางกู้ชีพฯนำส่งโรงพยาบาลหริภุญชัย ต่อมาทราบว่าชายคนเจ็บที่ขับรถปาเจโร่ ทราบชื่อ ส.ต.ต.ธีวินท์ บุญเพิ่งพูล อายุ 26 ปี ผบ.หมู่ (ป.) สภ.ดอยสะเก็ด ได้ขับรถมุ่งหน้าสู่ตัวเมืองเชียงใหม่ พอมาถึงที่เกิดเหตุได้หักหลบรถยนต์คันหนึ่ง ทำให้รถเสียหลักพุ่งชนท้ายรถบรรทุก 6 ล้อ ที่คนขับจอดหลับอยู่ข้างทางอย่างแรง จนเป็นเหตุให้เพื่อนสาวที่นั่งคู่มาด้วยเสียชีวิตคาที่ดังกล่าว.
