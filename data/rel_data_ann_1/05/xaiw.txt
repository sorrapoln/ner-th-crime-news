มีรายงานว่าเมื่อช่วงกลางดึกที่ผ่านมา (13 ม.ค.65) พ.ต.ต.อภิวัฒน์ สินปรุ สว.สอบสวน สน.ประเวศ พร้อมเจ้าหน้าที่กู้ภัยประเวศ และเจ้าหน้าที่สถานีดับเพลิง นำรถดับเพลิง 15 คัน เข้าระงับเหตุเพลิงไหม้บ้านเรือนประชาชนภายในซอยอ่อนนุช 59 แยก 2 ถนนอ่อนนุช แขวงและเขตประเวศ กทม. ที่เกิดเหตุเป็นชุมชนสุเหร่าทางควาย มีบ้านไม้ปลูกติดกันหลายหลัง พบเพลิงกำลังโหมลุกไหม้อย่างรุนแรง ทำให้บ้าน 4 หลังถูกเพลิงเผาวอด เจ้าหน้าที่ต้องฉีดน้ำสกัดกว่า 20 นาที จึงสามารถควบคุมเพลิงเอาไว้ได้ จากการตรวจสอบเบื้องต้นไม่มีผู้ได้รับบาดเจ็บหรือเสียชีวิตแต่อย่างใด สอบถามชาวบ้านที่ห็นเหตุการณ์ เล่าว่า ก่อนเกิดเหตุได้ยินเสียงนายเป๋ มีอาชีพหาของเก่าขาย มีลักษณะขาพิการ เป็นเจ้าของบ้านไม้ชั้นเดียว เลขที่ 7 ซึ่งเป็นบ้านต้นเพลิง ได้ตะโกนบอกเพื่อนบ้านว่าไฟไหม้ จากนั้นเปลวเพลิงได้ลุกไหม้กองไม้และเศษขยะอย่างรวดเร็ว จึงรีบโทรแจ้งเจ้าหน้าที่มาระงับเหตุ เบื้องต้นนายเป๋บาดเจ็บจากไฟลวก ถูกนำตัวส่งโรงพยาบาลแพทย์ปัญญา หลังเพลิงสงบเจ้าหน้าที่กองพิสูจน์หลักฐานจึงเข้าตรวจสอบที่เกิดเหตุ พร้อมเดินทางไปสอบสวนนายเป๋ ที่โรงพยาบาลแพทย์ปัญญา เกี่ยวกับเหตุเพลิงไหม้ในครั้งนี้
