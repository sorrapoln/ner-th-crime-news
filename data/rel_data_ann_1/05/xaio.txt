วันนี้ (7 พ.ย.62 ) ผู้สื่อข่าวรายงานว่า ที่ซอยคลองเตย 8 เกิดเหตุตำรวจนครบาลท่าเรือ ไล่ติดตามจับผู้ต้องหาคดีค้ายาเสพติด โดยผู้ต้องหาขับขี่รถยนต์เก๋ง โตโยต้า รุ่นยารีส สีดำ โดยพยายามหลบหนีการไล่จับของเจ้าหน้าที่ ขับขี่ชนเข้ากับยานพหานะของประชาชนที่จอดอยู่ใกล้เคียงเสียหายอย่างน้อย 10 คัน พ.ต.อ.สมบัติ แก่นวิจิตร ผู้กำกับการ สน.ท่าเรือ เปิดเผยว่า ก่อนเกิดเหตุตำรวจชุดปราบปรามยาเสพติด กองบังคับการตำรวจนครบาล 5 กำลังมีปฏิบัติการเฝ้าระวังผู้ค้ายาแสพติด ในพื้นที่ทองหล่อ กระทั่งพบผู้ต้องหาซึ่งเป็นเป้าหมายของตำรวจ แต่ขณะนั้นผู้ต้องหาไหวตัวทัน จึงขับรถหลบหนีการจับกุมของเจ้าหน้าที่จากย่านทองหล่อ เรื่อยมาจนถึง ซอยคลองเตย 8 ซึ่งระหว่างทางได้เฉี่ยวชนยานพาหนะของผู้อื่นเสียหายหลายคัน เจ้าหน้าที่จึงใช้ปืนยิงสกัดที่ยางรถยนต์ ผู้ต้องหาจึงลงจากรถและวิ่งหลบหนีเข้าไปภายในตลาดคลองเตยซึ่งตำรวจอยู่ระหว่างเร่งติดตามตัว
