เมื่อเวลา 22.40 น.ของคืนที่ผ่านมา 30 ธันวาคม 2564 ทีมกู้ชีพ-กู้ภัยจากมูลนิธิพรหมธรรมสถานสงเคราะห์สีคิ้ว จ.นครราชสีมา เข้าช่วยเหลือผู้ได้รับบาดเจ็บรถกระบะพุ่งชนการ์ดเลน ที่บริเวณถนนสาย 24 สีคิ้ว-โชคชัย ช่วง กม.1 ขามุ่งหน้าเข้าสระบุรี ใกล้เคียงจุดกลับรถแจ่มจันทร์ ก่อนถึงทางต่างระดับสีคิ้ว จุดเกิดเหตุพบรถยนต์กระบะ ยี่ห้อโตโยต้า รีโว่ สีดำ ทะเบียน บร 6946 กาฬสินธุ์ เสียหลักพุ่งชนเข้ากับการ์ดเลนข้างทาง จนถูกการ์ดเลนแทงทะลุห้องเครื่องรถไปจนถึงห้องโดยสาร กู้ภัยจึงรีบเข้าตรวจสอบ พบว่า ผู้บาดเจ็บเป็นชาย 1 ราย สภาพขาด้านซ้ายถูกการ์ดเลนตัดขาด มีอาการเหงื่อออก ตัวเย็น จุกแน่นบริเวณหน้าอก ติดอยู่ภายในรถ กู้ภัยฯ จึงเร่งปฐมพยาบาลเบื้องต้น พร้อมกับใช้อุปกรณ์ตัด-ถ่างการ์ดเลนออก เพื่อนำร่างผู้บาดเจ็บ ส่งต่อกู้ชีพ รพ.สีคิ้ว เพื่อทำการรักษาเป็นการเร่งด่วน ซึ่งได้เสียชีวิตที่ รพ.ในเวลาต่อมา
