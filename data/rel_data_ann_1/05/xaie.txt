เมื่อเวลา 03.00 น. วันที่ 2 ม.ค. ร.ต.อ.วัฒนชัย ฐิติฐานานุศักดิ์ รอง สว.(สอบสวน) สน.สายไหม​ รับแจ้งมีอุบัติเหตุจยย.เสียหลักพลิกคว่ำ มีผู้เสียชีวิต 2 ราย บริเวณใกล้กับแยก คปอ. ถนนพหลโยธิน ฝั่งขาเข้า แขวงคลองถนน เขตสายไหม กทม. จึงรุดไปตรวจสอบพร้อมอาสาสมัครกู้ภัยมูลนิธิร่วมกตัญญู ที่เกิดเหตุอยู่เลนซ้ายสุดมุ่งหน้าบางเขน พบศพ น.ส.อลิษา อรุณโชติ อายุ 18 ปี สวมเสื้อสีขาว นุ่งกางเกงยีนขาสั้น นอนคว่ำหน้าเลือดไหลนองพื้น ใกล้กันมีผู้เสียชีวิตอีกราย ทราบชื่อ น.ส.วันทนา อัปะมะเย อายุ 17 ปี สวมเสื้อแขนยาวสีดำ นุ่งกางเกงขายาวสีดำ มีบาดแผลบริเวณใบหน้า ห่างไปประมาณ 50 เมตร พบจยย.ฮอนด้า สกู๊ปปี้ สีแดง หมายเลขทะเบียน 3 ขย 9793 กรุงเทพมหานคร สภาพล้มคว่ำอยู่ ตรวจสอบไม่มีร่องรอยการเฉี่ยวชน เบื้องต้นทางพนักงานสอบสวนติดต่อญาติผู้ตายทั้งสองได้แล้ว แต่ยังไม่สามารถให้การได้ เนื่องจากอยู่ในอาการโศกเศร้าเสียใจ หลังจากนี้จะรอให้ญาติพร้อมจึงจะสอบปากคำ รวมถึงจะตรวจสอบภาพจากกล้องวงจรปิดบริเวณใกล้เคียงที่เกิดเหตุ เพื่อดูว่ามีคู่กรณีหรือไม่ ก่อนสรุปหาสาเหตุต่อไป
