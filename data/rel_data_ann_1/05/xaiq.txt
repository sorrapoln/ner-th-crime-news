เวลา 23.00 น. วันที่ 1 ม.ค.65 ร.ต.อ.บุญชาญ เทียนกัญเทศ รอง สว.สอบสวน สภ.กำแพงแสน รับแจ้งเหตุยิงกันในงานบวช มีผู้เสียชีวิต 1 ราย บาดเจ็บ 3 ราย ที่บ้านเลขที่ 41 ม.6 ต.ทุ่งขวาง อ.กำแพงแสน จ.นครปฐม จึงเดินทางไปตรวจสอบพร้อมด้วย พ.ต.อ.ธีรเชษฐ์ ธนวินรวีร์ ผกก.สภ.กำแพงแสน ชุดสืบสวน เจ้าหน้าที่พิสูจน์หลักฐาน 7 (ศพฐ.) นายอดิศร ล้อถิรธร ปลัดฝ่ายป้องกัน อ.กำแพงแสน แพทย์เวร รพ.กำแพงแสน และ อาสามูลนิธิสุขศาลานุเคราะห์นครปฐม ที่เกิดเหตุเป็นบ้านปูนชั้นเดียว บริเวณหน้าบ้านมีการจัดงานบวช โดยจะมีกำหนดพิธีอุปสมบท ในช่วงเช้าของวันที่ 2 ม.ค. ที่วัดปลักไม้ลาย ภายในงานมีการกางเต็นท์ จัดเลี้ยงโต๊ะจีน และมีเวทีนักร้องอยู่ด้านหน้า พบโต๊ะ เก้าอี้ จาน ชาม ขวดเหล้า ขวดเบียร์ กระจัดกระจาย ปลอกกระสุนปืน ขนาด 9 มม. ประมาณ 30 ปลอก พบศพ นายพิพัฒน์ แก้วพิน หรือ นอม อายุ 54 ปี อยู่บ้านเลขที่ 38 หมู่ 7 ต.ทุ่งขวาง อ.กำแพงแสน จ.นครปฐม สภาพศพนอนตะแคงคว่ำ สวมเสื้อยืดสีขาว สวมกางเกงลายทหาร รองเท้าแตะ ในมือข้างขวากำปืน ขนาด 9 มม. ถูกยิงบริเวณหัวจนใบหน้าเละ หน้า สมองกระจายและกระสุนเข้าต้นแขน ใต้ราวนม ต้นแขนขวา หลังมือขวา-ซ้าย ด้าน พ.ต.อ.ธีรเชษฐ์ ธนวินรวีร์ ผกก.สภ.กำแพงแสน กล่าวว่า คนร้ายที่ก่อเหตุคือ นายธนัท จ้อยร่อย อายุ 40 ปี อยู่บ้านเลขที่ 98 หมู่ 6 ต.ทุ่งขวาง อ.กำแพงแสน ทำงานในบริษัทรักษาความปลอดภัยแห่งหนึ่ง สาเหตุเบื้องต้นอาจเกิดจากการมีปากเสียงกัน ส่วนรายละเอียดที่ชัดเจนต้องรอสอบปากคำผู้ถูกยิงที่ได้รับบาดเจ็บทั้ง 3 รายก่อน คาดว่าน่าจะใช้เวลาไม่นานในการจับกุมตัวคนร้าย
