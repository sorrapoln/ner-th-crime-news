นี่เป็นภาพขณะกลุ่มญาติของผู้บาดเจ็บได้ช่วยกันไล่ตามจับตัวชายคนหนึ่ง ชื่อเล่นว่า "นายเต้" อายุประมาณ 40 ปี ที่ก่อเหตุใช้มีดแทง นายสุวิทย์ เหมือนทิพย์ อายุ 33 ปี ซึ่งเป็นเพื่อนได้รับบาดเจ็บสาหัส โดยหลังจากก่อเหตุเขาพยามยามวิ่งหลบหนี แต่ถูกญาติผู้บาดเจ็บตามจับตัวเอาไว้ได้รอส่งตำรวจ โดยเหตุการณ์เกิดขึ้นกลางดึกคืนที่ผ่านมา (16 ม.ค.) ตำรวจ สภ.เมืองอ่างทอง ได้รับแจ้งว่ามีคนถูกทำร้ายที่บ้านหลังหนึ่ง ตำบลป่างิ้ว อำเภอเมือง จังหวัดอ่างทอง เมื่อมาถึงพบผู้ก่อเหตุถูกจับมัดมือ นั่งอยู่ในสภาพสะบักสะบอม ตามร่างกายมีรอยฟกช้ำ ใบหน้าปูดบวม และคิ้วด้านซ้ายแตกมีเลือดไหล พอสอบถามชายคนนี้ เอาแต่พูดจาวกไปวนมาจับใจความไม่ค่อยรู้เรื่อง สลับบางช่วงมีอาการหวาดระแวง ไม่ไว้ใจใคร คล้ายคนเมา แต่ไม่ทราบแน่ชัดว่าเมายาเสพติด หรือเมาสุรา สอบถาม นายสวอง เหมือนทิพย์ พ่อผู้บาดเจ็บ เล่าว่า ลูกชายกับผู้ก่อเหตุ ซึ่งเป็นเพื่อนกัน ก่อนหน้านี้ได้หายตัวไปนานเกือบ 1 ปี จู่ ๆ มาปรากฏตัว และขออาศัยอยู่ที่บ้านของลูกชายได้เพียง 2 วันเท่านั้น โดยก่อนเกิดเหตุเห็นลูกชายกับผู้ก่อเหตุได้นั่งดื่มสุราด้วยกันที่หน้าบ้าน ก่อนนายเต้จะแยกตัวไปนอนที่เพิงพักหน้าบ้าน ผ่านไปประมาณ 1 ชั่วโมง ลูกชายรู้สึกเป็นห่วงกลัวเพื่อนจะหนาว จึงนำเสื้อไปให้สวม คาดไม่ถึงจังหวะที่นายเต้เปิดประตูออกมาจะใช้มีดจ้วงแทงลูกชายทันที คมมีดทะลุราวนมด้านซ้ายบาดเจ็บสาหัส อาการเป็นตายเท่ากัน โดยหลังเกิดเหตุได้ยินเสียงลูกชายตะโกนร้องให้ช่วยรีบวิ่งไปดูอาการลูกชาย พร้อมกับเรียกระดมญาติให้ช่วยตามจับผู้ก่อเหตุที่พยายามวิ่งหนีเอาไว้ได้ในที่สุด
