เมื่อวันที่ 15 ธ.ค.64 ร.ต.อ.สิทธิชัย รูปงาม รองสารวัตร (สอบสวน) สภ.บ้านนาสาร จ.สุราษฎร์ธานี รับแจ้งเหตุยิงกันตาย บริเวณถนนทางเข้าสวนปาล์มน้ำมัน ถนนผ่านหน้า รร.บ้านเกาะน้อย ม.7 ต.ลำพูน อ.บ้านนาสาร จ.สุราษฎร์ธานี หลังรับแจ้ง พ.ต.อ.ไพฑูรย์ กระจะจ่าง ผกก.สภ.บ้านนาสาร พ.ต.ท.สุรัตน์ ม่วงศรี รอง ผกก.(สอบสวน) เจ้าหน้าที่ชุดสืบสวน เจ้าหน้าที่ศูนย์พิสูจน์หลักฐาน 8 และเจ้าหน้าที่เกี่ยวข้องรุดไปตรวจสอบที่เกิดเหตุเป็นถนนลูกรังทางเข้าสวนปาล์มพบศพ นายธีระ ชูคง อายุ 34 ปี ชาว จ.สุราษฎร์ธานี เสียชีวิตในสภาพนอนตะแคงซ้าย สวมเสื้อยึดสีดำ กางเกงขาสั้นสีดำ ใกล้ศพมีรถจักรยานยนต์ ยี่ห้อฮอนด้า รุ่นซุปเปอร์คับ สีแดง-ขาว ไม่ติดแผ่นป้ายทะเบียน ล้มคว่ำอยู่ ใกล้กันมีขวดน้ำอัดลมบรรจุน้ำกระท่อมต้มสำเร็จตกอยู่ 1 ขวด จากการตรวจสอบสภาพศพเบื้องต้นพบบาดแผลถูกยิงอาวุธปืนไม่ทราบขนาด บริเวณสะบักหลังซ้าย 1 นัด ทะลุหน้าอก 1 นัด และสะบักขวา 1 นัด ศพเริ่มแข็งคาดว่าเสียชีวิตมาประมาณ 6-7 ชั่วโมง สอบสวน นายมารวย ชูคง อายุ 30 ปี น้องชายผู้ตาย ทราบว่า ผู้เสียชีวิตเรียนจบคณะวิศวกรรมศาสตร์จาก มหาวิทยาลัยเอกชนชื่อดังแห่งหนึ่ง ที่กรุงเทพ ก่อนกลับมาช่วยครอบครัวกรีดยางพาราที่บ้านพัก ก่อนเกิดเหตุประมาณเที่ยงคืนที่ผ่านมา ผู้ตายขี่จยย.ออกจากบ้านพัก ซึ่งห่างจากจุดเกิดเหตุประมาณ 5 กิโลเมตร โดยไม่ได้บอกว่าไปหาใครที่ไหน ก่อนที่ช่วงเช้าจะมีคนมาพบเป็นศพดังกล่าว ที่ผ่านมาผู้ตายไม่เคยเล่าให้ฟังว่า มีศัตรูหรือเรื่องบาดหมางกับใคร แต่มีพฤติกรรมดื่มน้ำกระท่อมและเสพยาบ้าเป็นบ้างครั้ง
