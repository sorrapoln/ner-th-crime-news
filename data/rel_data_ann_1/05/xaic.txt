เมื่อเวลา 00.30 น. วันที่ 4 ม.ค. พ.ต.อ.ยุทธนา พฤกษารุ่งเรือง ผกก.สภ.วารินชำราบ จ.อุบลราชธานี ได้รับแจ้งเหตุมีผู้ใช้อาวุธปืนยิงใส่รถชาวบ้านได้รับความเสียหาย ที่บ้านโนนโหนน หมู่ 1 ต.โนนโหนน อ.วารินชำราบ จึงสั่งการให้ พ.ต.ท.บวรศักดิ์ คำรังษี รอง ผกก.สส. สภ.วารินชำราบ พร้อมพนักงานสอบสวน เดินทางไปตรวจสอบที่เกิดเหตุ พบรถกระบะ โตโยต้า สีดำ หมายเลขทะเบียน บม 79 อุบลราชธานี จอดอยู่ภายในบ้าน ถูกยิงด้วยอาวุธปืนไม่ทราบชนิดเข้าที่บริเวณกระจกด้านหน้ารถได้รับความเสียหาย โดยนายไกรทอง สายยืน เจ้าของรถ ระบุว่า ผู้ก่อเหตุคือ นายถาวร ดวงโสภา ซึ่งเป็นเพื่อนบ้านกัน ต่อมาเมื่อเวลา 01.20 น. วันเดียวกัน เจ้าหน้าที่ได้ออกติดตามจนสามารถจับกุมตัวนายถาวร ดวงโสภา อายุ 33 ปี ได้ที่บ้านพักเลขที่ 85 หมู่ 1 บ้านโนนโหนน ต.โนนโหนน อ.วารินชำราบ พร้อมด้วยของกลางอาวุธปืนอัดลม และลูกกระสุนจำนวนหนึ่ง จากการสอบสวนเบื้องต้นนายถาวร ให้การรับสารภาพว่า ได้ก่อเหตุดังกล่าวจริง เนื่องจากมีความแค้นส่วนตัว เพราะเวลานั่งดื่มเหล้าอยู่ด้วยกันกับนายไกรทอง เมื่อมีการพูดคุยถกเถียงกันในเรื่องของเหตุการณ์บ้านเมือง รวมไปถึงเรื่องอื่นๆ ตนเองเถียงสู้นายถาวรไม่ได้สักเรื่อง ทำให้ขายหน้าเพื่อนๆ ในวงเหล้ามาโดยตลอด เลยรู้สึกว่าเสียหน้า ในฐานะที่ตนเป็นโจ๋ประจำหมู่บ้าน และประกอบกับเมาควบคุมสติตัวเองไม่อยู่ จึงได้ใช้ปืนยาวอัดลม มาลอบยิงใส่รถของนายถาวร เพื่อระบายความแค้น เจ้าหน้าที่จึงควบคุมตัวพร้อมของกลาง ส่งพนักงานสอบสวนดำเนินคดีตามกฎหมายต่อไป
