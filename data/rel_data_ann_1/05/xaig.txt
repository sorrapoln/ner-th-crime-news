เจ้าหน้าที่ตำรวจ สภ.คลองขลุง ได้รับแจ้งมีอุบัติเหตุรถกระบะชนคนเดินเท้าเสียชีวิต 1 ราย จึงได้ออกตรวจสอบพร้อมเจ้าหน้าที่กู้ภัย บริเวณถนนสายเอเชีย (ฝั่งขาขึ้น) ทางเข้าหมู่ 4 บ้านคลองเจริญ ต.ท่าพุทรา อ.คลองขลุง จ.กำแพงเพชร เมื่อไปถึงที่เกิดเหตุพบศพของ นายทองใบ ศิริพัฒน์ อายุ 94 ปี ถูกรถกระบะยี่ห้อฟอร์ด เฉี่ยวชนร่างจนศีรษะขาด กระเด็นไปไกลกว่า 100 เมตร ถัดไปอีกประมาณ 20 เมตร พบรถกระบะจอดอยู่ริมถนนสภาพด้านรถกระบะกระจกหน้าแตก บริเวณฝากระโปรงรถด้านหน้าพังเสียหายและมีรอยเลือดของผู้เสียชีวิต โดยรถกระบะมีผู้โดยสารมาทั้งหมด 6 คน (นั่งท้ายกระบะมา 4 คน และนั่งหน้ามา 2 คน) ผู้โดยสารฝั่งคนขับบาดเจ็บหัวแตก 1 ราย สอบถามลูกชายเจ้าของรถกระบะเล่าว่า ทั้งหมดได้เดินทางกลับจาก จ.ชลบุรี จะกลับบ้านที่ อ.วังเจ้า จ.ตาก เมื่อมาถึงจุดเกิดเหตุก็ชนกับชายสูงวัยดังกล่าวเข้าอย่างจัง
