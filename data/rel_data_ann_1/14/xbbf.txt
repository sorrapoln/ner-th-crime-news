เมื่อเวลา 12.30 น. วันที่ 31 ธันวาคม 2564 ร.ต.อ.ประสาทพร สุนทร รองสารวัตรเวรสอบสวน สภ.แหลมฉบัง ได้รับแจ้งเหตุรถยนต์ชนกับรถจักรยานยนต์มีผู้ได้รับบาดเจ็บและเสียชีวิต เหตุเกิดที่บริเวณถนนสุขุมวิท ใต้สะพานต่างระดับข้ามแยกอ่าวอุดม ฝั่งขาเข้าศรีราชา ม.2 ต.ทุ่งสุขลา อ.ศรีราชา จ.ชลบุรี จึงรีบรุดไปตรวจสอบ พร้อมด้วยเจ้าหน้าที่หน่วยกู้ภัยสว่างประทีป ศรีราชา ที่เกิดเหตุอยู่บริเวณตอม่อใต้สะพานต่างระดับข้ามแยกอ่าวอุดม พบรถยนต์โตโยต้า ฟอร์จูนเนอร์ สีดำ หมายเลขทะเบียน 4 กก3972 กรุงเทพมหานคร อยู่ในสภาพชนกับตอม่อบนฟุตปาทสะพานต่างระดับได้รับความเสียหาย ภายในซากรถพบผู้ขับขี่ทราบชื่อคือ นายศาสตรวุธ สุขยานุดิษฐ์ อยู่ในอาการสาหัส ถูกคอนโซลรถกดทับอยู่ เจ้าหน้าที่ต้องใช้อุปกรณ์ตัดถ่างเพื่อยื้อชีวิต ใกล้กันพบผู้โดยสารมาด้วย ทราบชื่อคือ นางสาวนฤมล มาศดี อายุ 28 ปี ได้รับบาดเจ็บสาหัส เจ้าหน้าที่ได้รีบปฐมพยาบาลเบื้องต้น ก่อนนำตัวส่งโรงพยาบาลแหลมฉบัง แต่เนื่องจากนายศาสตรวุธอาการสาหัสเสียชีวิตในเวลาต่อมา ห่างออกไปประมาณ 100 เมตร พบรถจักรยานยนต์ฮอนด้าเวฟ สีเทาดำ หมายเลขทะเบียน คลธ 493 ชลบุรี ล้มคว่ำอยู่ โดยมีนางสาวธริดา วรภัทรวณิชกุล อายุ 35 ปี ผู้ขับขี่ ได้รับบาดเจ็บสาหัส เจ้าหน้าที่กู้ชีพนำส่งโรงพยาบาลวิภาราม แต่ก็ไม่ทันเช่นกัน นางสาวธริดา ได้เสียชีวิตในเวลาต่อมา
