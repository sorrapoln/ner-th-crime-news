วันนี้ (18 ม.ค. 65) ผู้สื่อข่าวรายงานว่า ตำรวจปฏิบัติการพิเศษ หรือ คอมมานโด โดย พ.ต.ต.ปฐมพงศ์ ทองจำรูญ สว.กก.วิเคราะห์ข่าวฯ พร้อมเจ้าหน้าที่ชุดสืบสวน ได้ร่วมกันจับกุมตัว นายนิพล ไชยราช อายุ 45 ปี ผู้ต้องหาตามหมายจับศาลจังหวัดเกาะสมุย ที่ 7/ 2553 ลงวันที่ 12 ม.ค. 63 ข้อหา “ฆ่าผู้อื่นโดยเจตนา และ มีอาวุธปืนและเครื่องกระสุนไว้ในครอบครองโดยไม่ได้รับอนุญาต พาอาวุธไปในเมือง หมู่บ้าน หรือ ทางสาธารณะโดยไม่ได้รับอนุญาตให้มีอาวุธปืนติดตัว” สืบเนื่องจากเมื่อคืนวันที่ 10 ม.ค. 53 นายนิพล ไดhเข้าไปเที่ยวผับชื่อดัง ต.บ่อผุด อ.เกาะสมุย จ.สุราษฎร์ธานี ในระหว่างที่อยู่ในร้าน ได้มีเรื่องทะเลาะ กับ นายศักดิ์ (นามสมมุติ) เนื่องจากจีบผู้หญิงคนเดียวกันที่มาเที่ยวภายในร้าน แต่ก็ไม่มีเรื่องทำร้ายกัน ก่อนจะมีเจ้าหน้าที่รักษาความปลอดภัยที่ดูแลความเรียบร้อยภายในร้านเข้ามาห้ามปรามไว้ ต่อมาเมื่อร้านปิด คู่กรณีทั้ง 2 ฝ่าย ได้เดินมาหน้าร้าน และได้โต้เถียงกันอีกรอบ ผู้ต้องหาได้ชักอาวุธปืนที่พกติดตัวมา จ่อยิงศีรษะของ นายศักดิ์ จำนวน 3 นัด จนถึงแก่ความตาย และอาศัยช่วงชุลมุนหลบหนีไป กระทั่งในเวลาต่อมา ศาลจังหวัดเกาะสมุย ได้ออกหมายจับผู้ต้องหานี้ไว้ โดยตำรวจคอมมานโดชุดจับกุม สืบทราบว่า ผู้ต้องหาหลบหนีไปเปิดร้านปะยางรถยนต์ ใน อ.ทุ่งตะโก จ.ชุมพร จึงเดินทางไปตรวจสอบ และสามารถติดตามจับกุมตัวได้
