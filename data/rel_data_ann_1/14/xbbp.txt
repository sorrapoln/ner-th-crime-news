ผู้สื่อข่าวรายงานว่า เมื่อเวลา 21.00 น. วานนี้ (6 ธันวาคม) ขณะที่ ด.ต.ณรงค์ ลงสุวรรณ ผบ.หมู่ (ป.) สภ.บางน้ำเปรี้ยว และ ส.ต.ต.นัฐพล ธรรมปัต ผบ.หมู่ (ป.) สภ.บางน้ำเปรี้ยว กำลังปฏิบัติหน้าที่เป็นเจ้าหน้าที่สายตรวจ ระหว่างออกตรวจพื้นระงับเหตุทะเลาะวิวาทเสร็จ ขณะเดินทางกลับได้มีคนร้ายทราบชื่อภายหลังว่า นายณัฐวิทย์ วิกิจคำมี อายุ 28 ปี ใช้อาวุธปืนยิงใส่รถตำรวจสายตรวจ ทำให้ ด.ต.ณรงค์ถูกกระสุนยิงที่ต้นขาขวาได้รับบาดเจ็บ ถูกนำส่งโรงพยาบาล และ ส.ต.ต.นัฐพลถูกยิงบริเวณสะโพก แต่กระสุนได้ถูกซองอาวุธปืน ทำให้ไม่ได้รับบาดเจ็บ ส่วนคนร้ายได้หลบหนีไปพร้อมอาวุธปืนที่ใช้ก่อเหตุ เจ้าหน้าที่ตำรวจได้ปิดล้อมปากซอยถนนศาลาแดง 11 ซอย 8 ไว้ และใช้เวลาเจรจากับญาติของคนร้ายเป็นเวลากว่า 6 ชั่วโมง คนร้ายยังไม่ยอมออกมามอบตัวกับเจ้าหน้าที่ตำรวจ จนกระทั่งวันที่ 7 ธ.ค.64 เวลา 03.00 น. พล.ต.ต.นันทวุฒิ ซึ่งเป็น ผบ.เหตุการณ์ มอบหมายให้ พล.ต.ต.ธีรเดชเป็นผู้เจรจากับญาติคนร้ายว่ามีอาวุธก่อเหตุ เกรงว่าจะเกิดอันตรายแก่บุคคลอื่นจนเป็นที่เข้าใจ จึงนำกำลังเจ้าหน้าที่ชุดปฏิบัติการพิเศษ กก.ปพ.บก.สส.ภ.2 (บูรพา 914) และ นปพ.ภ.จว.ฉะเชิงเทรา เข้าปฏิบัติการบุกจับตัวคนร้ายในบ้านพัก และสามารถจับกุมตัวนายณัฐวิทย์ ชาว ต.สัมพันตา อ.นาดี จ.ปราจีนบุรี ได้พร้อมของกลาง 1.อาวุธปืนพกสั้น ขนาด 9 มม. จำนวน 1 กระบอก ยี่ห้อ MAUSER โดยปืนมีการขึ้นลำไว้พร้อมใช้งาน 2.เครื่องกระสุนปืน ขนาด 9 มม. จำนวน 16 นัด พบอยู่ในรังเพลิงของอาวุธปืนของกลางลำดับที่ 1 จำนวน 1 นัด 3.กางเกงขาสั้นสีเทา จำนวน 1 ตัว 4.เสื้อยืดคอกลมสีน้ำเงิน จำนวน 1 ตัว 5.รถกระบะแบบสี่ประตูสีดำ ยี่ห้อ อีซูซุ จำนวน 1 คัน
