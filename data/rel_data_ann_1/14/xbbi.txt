พลตำรวจตรีอรรถพล อนุสิทธิ์ ผู้บังคับการตำรวจนครบาล 2 เปิดเผยว่าวันนี้ได้เรียกประชุมชุดสืบสวนพื้นที่ สน.ทุ่งสองห้อง และ สน.โคกคราม เพื่อเร่งรัดติดตามคดี อาสาสมัครมูลนิธิร่วมกตัญญู และ อาสาสมัครมูลนิธิเพชรเกษม ยกพวกรวมกว่า 20 คน ทะเลาะวิวาท ไล่ตี และยิงปืนขู่ กลางดึกของวันที่ 13 มกราคม 2565 ซึ่งหลังเกิดเหตุ ตำรวจเรียก 2 ฝ่ายมาพูดคุยและผู้ใหญ่ของ 2 ฝ่ายยืนยันจะพาคนก่อเหตุเข้ามอบตัว แต่ผ่านมาหลายวัน ยังไร้วี่แวว ทำให้ตำรวจต้องเร่งรวบรวมพยานหลักฐานทั้งจากกล้องวงจรปิดและผลตรวจปลอกกระสุนปืน เพื่อขอศาลออกหมายจับ เพราะเหตุการณ์นี้ มีคนบาดเจ็บ 2 คน ล่าสุดผลการประชุมคดี ตำรวจได้ข้อสรุปว่าเตรียมออกหมายจับผู้ก่อเหตุในคดีนี้ ไม่น้อยกว่า 3 คน พร้อมอธิบายอย่างละเอียดว่าคดีที่เกิดขึ้นในพื้นที่ สน.ทุ่งสองห้อง จะแบ่งเป็น 2 คดี คือ ร่วมกันทำร้ายร่างกายผู้อื่นจนได้รับบาดเจ็บ และยิงปืนขึ้นฟ้าข่มขู่ 2 คดีนี้เตรียมออกหมายจับคนใช้ปืนยิงขึ้นฟ้าข่มขู่ 1 คน และร่วมกันทำร้ายร่างกาย อีก 2 คน ซึ่งคดีร่วมกันทำร้ายร่างกาย ผู้ก่อเหตุยังคงให้การภาคเสธ ส่วนคดีที่เกิดขึ้นในพื้นที่ สน.โคกคราม มี 1 คดี คือร่วมกันทำร้ายร่างกายผู้อื่นโดยใช้อาวุธ คดีนี้ เตรียมออกหมายจับผู้ก่อเหตุ 2 คน
