19 ม.ค. 65 เมื่อเวลา 12.30 น. ที่ผ่านมา เกิดเหตุยิงกันระหว่างเจ้าหน้าที่ตำรวจกับคนร้ายที่กำลังหลบหนีคดีฆ่าคนตาย ที่บริเวณทางลอดใต้สะพานสายเลี่ยงเมือง ในพื้นที่ หมู่ 3 ต.กลางแดด อ.เมือง จ.นครสวรรค์ จึงได้รีบเดินทางไปยังจุดที่เกิดเหตุ พบว่า มีกำลังเจ้าหน้าที่ตำรวจ สภ.หนองปลิง เป็นจำนวนมาก กำลังเข้าเคลียร์พื้นที่จุดเกิดเหตุ ซึ่งมีผู้บาดเจ็บ 2 ราย คือ ร.ต.อ.ชัยปติญญา แสงปาน รอง สว.สส.สภ.หนองปลิง ได้รับบาดเจ็บถูกคนร้ายใช้อาวุธปืนลูกซองยิงเข้าที่หน้าอกและแขนข้างขวา ส่วนอีกราย คือคนร้ายที่ก่อเหตุฆ่าคนตาย คือ นายมานพ อายุ 41 ปี ถูกตำรวจยิงที่ขาข้างขวา นั่งร้องโอดโอยอยู่ที่พื้นถนน ซึ่งเจ้าหน้าที่หน่วยกู้ชีพกู้ภัยได้รีบนำตัวผู้บาดเจ็บทั้งคู่ไปส่งรักษายังโรงพยาบาลสวรรค์ประชารักษ์ทันที ส่วนในที่เกิดเหตุ พบอาวุธปืนลูกซองยาวเบอร์ 12 ของคนร้ายตกอยู่ 1 กระบอก และรถจักรยานยนต์ที่ใช้หลบหนี 1 คัน จึงยึดไว้เป็นหลักฐาน นอกจากนี้ ในที่เกิดเหตุ ยังพบรถตู้สีดำของพลเมืองดีที่ขับรถไล่ตามคนร้าย ได้รับความเสียหายจากการถูกยิงอีก 1 คันด้วย ขณะเดียวกัน อีกที่เกิดเหตุหนึ่ง ซึ่งห่างจากจุดเกิดเหตุแรกไปประมาณ 3 กิโลเมตร ทางเจ้าหน้าที่ได้เข้าไปตรวจสอบสภาพศพนายบุญเลิศ โพธิ์ อายุ 72 ปี เจ้าของร้านขายของชำ เลขที่ 20/1 ม.3 ต.กลางแดด อ.เมือง จ.นครสวรรค์ ที่ถูกนายมานพใช้อาวุธปืนยิงจนถึงแก่ความตายคาร้าน ในสภาพศพถูกยิงเข้าที่ลำตัวเสียชีวิตคาที่ โดยมีรายงานด้วยว่า ในเหตุการณ์เดียวกันนี้ นายมานพ มือปืน ยังได้ก่อเหตุใช้อาวุธปืนยิงใส่ภรรยาตัวเองที่บ้านพักได้รับบาดเจ็บไปอีก 1 ราย แต่อาการไม่สาหัสมาก เนื่องจากภรรยาไหวตัวปัดอาวุธปืนได้ทัน จึงทำให้คมกระสุนปืนไม่เข้าจุดสำคัญ และได้ถูกนำตัวไปส่งรักษาโรงพยาบาลแล้วก่อนหน้านี้ สำหรับเหตุการณ์อุกอาจที่เกิดขึ้นครั้งนี้ สืบเนื่องมาจากนายมานพ เสพยาบ้าอย่างหนักจนเกิดอาการหลอน ใช้อาวุธปืนพยายามจะฆ่าภรรยาตัวเอง แต่ภรรยาสามารถปัดป้องและหลบหนีมาได้ จึงทำให้นายมานพคลุ้มคลั่งหนัก ขี่รถจักรยานยนต์มาที่ร้านขายของชำของนายบุญเลิศ ซึ่งมีพยานแวดล้อม ระบุว่า นายมานพ ได้มาถามหาใครคนหนึ่งกับนายบุญเลิศ แต่พอนายบุญเลิศบอกว่าไม่เจอ จึงทำให้นายมานพ ชักปืนที่พกติดตัวมายิงนายบุญเลิศ จนสิ้นใจตายทันที และหลังจากนั้น ก็คลุ้มคลั่งอาละวาด ขี่รถจักรยานยนต์ไล่ยืนปืนขึ้นฟ้าไปตลอดทาง จนกระทั่ง มีพลเมืองดีที่เห็นเหตุการณ์ ขับรถไล่ติดตาม และรีบโทรแจ้งให้ตำรวจมาสกัดจับ แล้วปรากฏว่า ถูกคนร้ายใช้อาวุธปืนยิงโดนเข้าที่รถได้รับความเสียหายไปด้วย
