ผู้สื่อข่าวรายงานว่า วานนี้ (2 ต.ค.) เมื่อเวลา 17.00 น. พ.ต.ท.ประสงค์ อินเสมียน สารวัตรสอบสวน สภ.พระประแดง สมุทรปราการ ได้รับแจ้งมีอุบัติเหตุรถกระบะพุ่งชนเข้าไปในร้านจำหน่ายอะไหล่ระบบไฮดรอลิก มีผู้บาดเจ็บสาหัสติดอยู่ใต้ท้องรถ ที่ภายในร้านดังกล่าว ตั้งอยู่หมู่ 5 ถนนสุขสวัสดิ์ ต.บางครุ อ.พระประแดง จ.สมุทรปราการ ที่เกิดเหตุภายในร้านดังกล่าวได้พบรถกระบะ ยี่ห้อโตโยต้า สีดำ รุ่นรีโว่ หมายเลขทะเบียน 9233 เชียงราย จอดอยู่ในลักษณะถอยหลังเข้าไปทั้งคันชนข้าวของภายในร้านจนกระจัดกระจาย ใต้ท้องรถกระบะคันดังกล่าวได้พบรถจักรยานยนต์ยี่ห้อ ฮอนด้า เวฟ สีน้ำเงินดำ หมายเลขทะเบียน 2443 กรุงเทพมหานคร ถูกทับติดอยู่ใต้ท้องรถ พร้อมด้วยผู้บาดเจ็บเป็นชาย ชื่อ นายกฤษณะ อายุ 43 ปี ถูกล้อหลังข้างขวาของรถยนต์กระบะคันดังกล่าวทับอยู่ เจ้าหน้าที่มูลนิธิจึงได้ช่วยกันยกรถและนำร่างผู้บาดเจ็บออกมาได้พบว่าได้รับบาดเจ็บสาหัส จึงรีบนำส่งรักษาที่โรงพยาบาลบางประกอก 3 แต่ผู้บาดเจ็บทนพิษบาดแผลไม่ไหวได้เสียชีวิตก่อนไปถึงโรงพยาบาล
