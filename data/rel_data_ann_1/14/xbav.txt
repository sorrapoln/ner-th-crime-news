เจาะประเด็นข่าว 7HD - ตำรวจับแล้วคนร้ายที่บุกหอพักโรงเรียนแห่งหนึ่งที่จังหวัดนครราชสีมา ถึง 2 ครั้ง เมื่อช่วงเดือนธันวาคมปีก่อน เพื่อลักทรัพย์และลวนลามนักเรียนหญิง จนเหล่านักเรียน ผู้ปกครอง และชาวบ้านต่างหวาดผวา ย้อนไปดูพฤติการณ์ของคนร้ายรายนี้ เป็นชาย ใส่ผ้าคลุมอำพรางศีรษะและใบหน้า ใส่เสื้อแขนยาว นุ่งกางเกงขายาว ปีนข้ามรั้วโรงเรียนแห่งหนึ่งเข้าไปตัดกางเกงชุดนอนของนักเรียนหญิง แล้วกระทำการลวนลาม รวมถึงลักทรัพย์สินจำนวนหนึ่ง เหตุเกิดวันที่ 1 และวันที่ 13 ธันวาคมที่ผ่านมา โดยตำรวจ สภ.โพธิ์กลาง จังหวัดนครราชสีมา ระดมกำลังติดตามตัวคนร้ายมาดำเนินคดี พร้อมประกาศตั้งรางวัลนำจับจำนวน 20,000 บาทด้วย ที่สุดก็สามารถจับกุมตัว นายธงชัย พันชนะ อายุ 32 ปี ได้ที่ห้องพักในตำบลมะเกลือเก่า อำเภอสูงเนิน จังหวัดนครราชสีมา พร้อมยึดชุดเสื้อผ้าที่ใส่ก่อเหตุ และรถจักรยานยนต์คันที่ใช้เป็นยานพาหนะ หลังศาลออกหมายจับนายธงชัย รวม 2 ข้อหา คือ ลักทรัพย์ในเวลากลางคืน โดยทำอันตรายสิ่งกีดกั้นสำหรับคุ้มครองบุคคลหรือทรัพย์ หรือโดยผ่านสิ่งเช่นว่านั้นโดยประการใด ๆ บุกรุกเข้าไปในอสังหาริมทรัพย์ของผู้อื่นด้วยประการใด ๆ และกระทำอนาจาร นายธงชัย ยอมรับเขามีอาชีพเป็นช่างเชื่อมเหล็ก และมีประวัติเคยถูกจับในคดีข่มขืน กระทำชำเรา และบุกรุกเคหสถานในเวลากลางคืน ก่อนพ้นโทษออกมาเมื่อปี 2562 สาเหตุที่บุกเข้าไปในหอพักนักเรียนหญิง ก็เพราะได้ดูคลิปวิดีโอลามกอนาจาร แล้วรู้สึกมีอารมณ์ทางเพศ
