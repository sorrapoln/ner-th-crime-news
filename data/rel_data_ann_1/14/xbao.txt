เจ้าหน้าที่ตำรวจ สภ.นางรอง จ.บุรีรัมย์ ได้รับแจ้งมีอุบัติเหตุรถยนต์ชนรถจักรยานยนต์ บนถนนทางหลวงหมายเลข 24 โชคชัย-เดชอุดม ขามุ่งหน้าไปอำเภอหนองกี่ ใกล้กับแยกบ้านหัวถนน ต.หัวถนน อ.นางรอง มีผู้เสียชีวิตในที่เกิดเหตุ จึงได้ประสานแพทย์เวร รพ.นางรอง และกู้ภัย ร่วมตรวจสอบที่เกิดเหตุ เมื่อไปถึงที่เกิดเหตุพบศพ นายรัตนพงษ์ โพธ์เงิน อายุ 23 ปี นอนเสียชีวิตอยู่ริมถนน ใกล้กับรถจักรยานยนต์ไม่ติดแผ่นป้ายทะเบียน สภาพพังเสียหาย บริเวณป่าริมถนนพบรถยนต์ยี่ห้อวีออส สีขาว สภาพพังเสียหายด้านหน้าอัดก๊อบปี้กับต้นไม้ชิ้นส่วนกระจัดกระจายรอบตัวรถ แต่ไม่พบผู้ขับขี่ คาดว่าน่าจะออกจากตัวรถแล้วหลบหนีไป จากการตรวจสอบภายในรถเก๋งพบเอกสารและบิลน้ำมัน ซึ่งตกอยู่ภายในรถเก๋งคู่กรณี โดยในบิลน้ำมันปรากฏชื่อ “อรรถชัย” ชาวบ้านจึงเอาชื่อในบิลค้นหาในเฟซบุ๊ก ก็ปรากฏรูปหน้าเป็นผู้ชาย ซึ่งเป็นคนเดียวกันกับที่พี่สาวของผู้เสียชีวิต เห็นยืนปะปนอยู่กับชาวบ้านที่มามุงดูเหตุการณ์ โดยชายคนดังกล่าวศีรษะแตก แต่พอพี่สาวคนตายถามว่าเป็นคนขับรถเก๋งหรือไม่ ชายคนดังกล่าวกลับปฏิเสธว่าไม่ใช่ แต่สักพักชายคนดังกล่าวก็หายไปจากจุดเกิดเหตุ
