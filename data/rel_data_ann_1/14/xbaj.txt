เมื่อวันที่ 18 ธันวาคม กรณีศูนย์ควบคุมจราจร ทางด่วน 2 รับแจ้งอุบัติเหตุรถยนต์ชนกันมีผู้เสียชีวิต 3 รายบนทางด่วนศรีรัช ขั้นที่ 2 ทิศทางมุ่งหน้ามอเตอร์เวย์ ช่วงบริเวณข้ามคลองแสนแสบ แขวงหัวหมาก เขตบางกะปิ กรุงเทพมหานคร โดยมี น.ส.อัจฉรา เข็มทอง อายุ 30 ปี เสียชีวิต บริเวณที่นั่งเบาะหลัง นายสมศักดิ์ จามจุรี อายุ 44 ปี เสียชีวิตบริเวณที่นั่งเบาะข้างคนขับ และ น.ส.ชวพร นวลสุวรรณ อายุ 30 ปี ผู้ขับขี่รถยนต์ ยี่ห้อฮอนด้า สีน้ำเงิน หมายเลขทะเบียน ฆษ 8497 กรุงเทพมหานคร จอดอยู่ในช่องทางเลนซ้าย บริเวณท้ายด้านหลังรถถูกชนพังยับเยิน ส่วนรถขับพุ่งเข้าชนท้ายคือรถเมอร์เซเดส-เบนซ์ สีขาว ป้ายแดง หมายเลขทะเบียน ต-5448 กรุงเทพมหานคร จอดอยู่ช่องทางขวาสุด สภาพด้านหน้ารถพังยับเยิน โดยมีนายจินทวัส พงศ์บางลี่ หรือโบ้ท อายุ 33 ปี เป็นวิทยากรสร้างการเป็นพ่อค้าออนไลน์ และเป็นรองกรรมการผู้จัดการ เครื่องสำอางชื่อดังเมื่อกลางดึกที่ผ่านมานั้น จากการสอบสวนนายจินทวัส คนขับรถเบนซ์ ให้การเบื้องต้นว่า ก่อนเกิดเหตุได้ไปรับประทานอาหารที่ร้านอาหารย่านรามอินทรา เมื่อจะกลับบ้านพักย่านศรีนครินทร์ ได้ใ​ช้ทางด่วนจากฉลองรัช และมาเปลี่ยนเป็นด่วนศรีรัช ได้ประมาณ 1 กิโลเมตร ขณะขับรถมาถึงบริเวณที่เกิดเหตุได้ขับอยู่ในเลนปกติไม่เห็นรถคู่กรณี มาเห็นก็ตอนรถคู่กรณีเปลี่ยนเลนกะทันหัน จึงพยายามเบรกแล้วแต่ไม่ทัน
