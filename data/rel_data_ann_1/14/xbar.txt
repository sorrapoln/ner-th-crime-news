มื่อเวลา 18.00 น. วันที่ 18 ม.ค. 65 ผู้สื่อข่าวรายงานว่า เมื่อช่วงกลางดึกที่ผ่านมา ร.ต.อ.เอกโกวิทย์ ศรีนิลทา รอง สว.สอบสวน สภ.บางบัวทอง ได้รับแจ้งเหตุยิงกันมีผู้เสียภายในหมู่บ้าน ที่เกิดเหตุเป็นบ้านทาวน์เฮาส์ 2 ชั้น พบคราบเลือดกระจัดกระจายอยู่เต็มพื้น ส่วนผู้บาดเจ็บถูกอาวุธปืนปากกา ขนาด .38 ยิงเข้าที่บริเวณขมับด้านขวา กระสุนฝังใน เจ้าหน้าที่กู้ภัยนำส่งโรงพยาบาลบางบัวทอง แต่คนเจ็บทนพิษบาดแผลไม่ไหว เสียชีวิตในเวลาต่อมา ทราบชื่อคือนายวราวุธ อายุ 16 ปี จากการสอบสวนนายบอย (นามสมมติ) อายุ 16 ปี เพื่อนผู้ตาย เรียนอยู่ชั้น ม.3 โรงเรียนชื่อดังแห่งหนึ่งย่านบางบัวทอง ซึ่งเป็นคนทำปืนลั่นให้การว่า ก่อนเกิดเหตุตนพร้อมด้วยกลุ่มเพื่อนๆที่สนิทกันกว่า 10 คน นั่งดื่มสุรากันที่หน้าบ้าน จากนั้นตนเองได้นำอาวุธปืนของเพื่อนมาเล่น ทำให้กระสุนปืนลั่นไปถูกศีรษะของนายวราวุธ ตอนนั้นตนเองตกใจมากทำอะไรไม่ถูก ไม่คิดว่าจะเกิดเหตุการณ์แบบนี้จนทำให้เพื่อนเสียชีวิต ตนรู้สึกเสียใจมากและขอยืนยันว่าไม่ได้มีเจตนาทำร้ายเพื่อนแต่อย่างใด ด้านนายชัย (นามสมมติ) อายุ 16 ปี เจ้าของปืน กล่าวว่า เมื่อ 2 เดือนก่อน ตนเองซื้อปืนมาจากเพื่อนรุ่นพี่ในราคาแค่ 500 บาท ปกติตนเองจะพกปืนออกจากบ้านเป็นประจำทุกวัน เพราะก่อนหน้านี้ตนเองเคยถูกกลุ่มวัยรุ่นไล่ทำร้าย จึงพกไว้ป้องกันตัว ก่อนเกิดเหตุนายบอยได้ไปหยิบปืนที่ตนวางไว้ที่หน้ารถ จยย. จากนั้นได้เล็งปืนและยิงใส่ตนเองก่อนหนึ่งนัด แต่กระสุนด้าน จากนั้นนายบอย ได้หันปากกระบอกปืนมาทางนายวราวุธ ผู้ตาย แต่กระสุนปืนเกิดลั่น ทำให้นายวราวุธถูกยิงกระสุนฝังที่ศีรษะ และเสียชีวิตในเวลาต่อมาก่อนถึง รพ.บางบัวทอง เหตุการณ์ที่เกิดขึ้น ตนเองยืนยันว่ามันเป็นอุบัติเหตุ เพราะทุกคนในกลุ่มเป็นเพื่อนๆที่สนิทสนมกันมาหลายปี ไม่เคยมีใครทะเลาะหรือมีเรื่องบาดหมางกันมาก่อน ตนและเพื่อนๆที่อยู่ในเหตุการณ์ต่างรู้สึกเสียใจที่เกิดเรื่องแบบนี้ขึ้นจนทำให้เพื่อนต้องมาเสียชีวิต
