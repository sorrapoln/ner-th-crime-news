ในที่เกิดเหตุพบนายกฤษณะ หรือแบ๊งค์ สีดำ อายุ 22 ปี นอนเสียชีวิต ที่ริมฟุตปาธหน้าธนาคารกรุงไทย จากการตรวจสอบพบว่า ผู้ตายถูกแทงด้วยอาวุธมีด เข้าที่บริเวณกลางหลังจำนวน 5 แห่ง นอนจมกองเลือด เจ้าหน้าที่สอบสวนทราบว่า นายกฤษณะ ได้มากับเพื่อนอีก 2 คน คือ นายศิวะ สีริต และนายเฉลิมพล รุ่งเริก โดยนายกฤษณะ ผู้ตาย ได้เข้าไปสั่งต้มเลือดหมู แต่เจ้าของร้านบอกว่าเลือดหมูหมด นายกฤษณะ จึงบอกกับเจ้าของร้านทำนองพูดเล่นว่า เอาเลือดคนแทนก็ได้ ผู้ตายพูดจบไม่ถึง 3 นาที กลุ่มวัยรุ่นที่นั่งกินต้มเลือดหมูอยู่ที่โต๊ะข้างๆ ประมาณ 4-5 คน ต่างก็ลุกฮือเข้ารุมทำร้ายกับกลุ่มผู้ตาย และหนึ่งในนั้นได้ใช้มีดจ้วงแทงนายกฤษณะ จนเสียชีวิต ส่วนเพื่อนๆที่มาด้วยได้รับบาดเจ็บ
