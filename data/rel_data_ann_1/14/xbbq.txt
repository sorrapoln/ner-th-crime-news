จ้าหน้าที่ตำรวจ สภ.พนมทวน รับแจ้งเหตุมีผู้ถูกยิงด้วยอาวุธปืนได้รับบาดเจ็บสาหัส เหตุเกิดบริเวณบ้านหลังหนึ่ง หมู่ 2 ต.หนองสาหร่าย อ.พนมทวน จ.กาญจนบุรี หลังรับแจ้งจึงได้ประสานเจ้าหน้าที่กู้ภัย เดินทางไปตรวจสอบที่เกิดเหตุ ซึ่งเป็นบ้านของผู้ใหญ่บ้านหมู่ 2 ต.หนองสาหร่าย เมื่อเดินทางไปถึง พบร่างของผู้ได้รับบาดเจ็บ เป็นเด็กหญิง อายุประมาณ 5 ขวบ อยู่ในชุดนักเรียนของโรงเรียนแห่งหนึ่ง นอนอยู่บริเวณหน้าบ้านหลังเกิดเหตุ มีบาดแผลถูกยิงด้วยอาวุธปืนลูกซองเข้าที่บริเวณต้นขาทั้งสองข้างเป็นแผลฉกรรจ์ เลือดไหลนองเต็มพื้น ตรวจสอบชีพจรเบื้องต้นไม่พบชีพจร เจ้าหน้าที่จึงเร่งทำการ CPR ก่อนนำตัวส่งโรงพยาบาลเจ้าคุณไพบูลย์พนมทวน เพื่อให้แพทย์ทำการช่วยชีวิต ก่อนที่เด็กหญิงคนดังกล่าวจะเสียชีวิตในเวลาต่อมา ลูกสะใภ้ผู้ใหญ่บ้าน บอกว่า ได้ยินเสียงปืนดังจากในบ้าน จึงรีบวิ่งเข้าไปดู พอเปิดห้อง เห็นเด็กหญิงนั่งหมดสติหลังพิงกำแพงห้อง มีเลือดไหลจำนวนมาก พบปืนลูกซองยาว วางอยู่ใกล้ตัว จึงรับนำตัวส่งโรงพยาบาลก่อนจะเสียชีวิตในเวลาต่อมา นอกจากนี้มียังเด็กผู้ชาย 2 คน อายุ 6 ขวบ กับ 7 ขวบ อยู่ในห้องที่เกิดเหตุด้วย
