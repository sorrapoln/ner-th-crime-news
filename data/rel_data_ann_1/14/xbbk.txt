เมื่อวันที่ 17 ธ.ค. พ.ต.ท.ปิยพัชร์ ปลาทอง สว.(สอบสวน) สภ.เมืองราชบุรี รับแจ้งมีผู้ถูกยิงได้รับบาดเจ็บ 2 ราย ภายในรั้วศาลจังหวัดราชบุรี บริเวณหน้าสำนักงานบังคับคดีจังหวัดราชบุรี รีบรายงานให้ พล.ต.ต.ปิติ นฤขัตรพิชัย ผบก.ภ.จว.ราชบุรี พ.ต.อ.โชติช่วง ภาณุทัต ผกก.สส.ภ.จว.ราชบุรี และพ.ต.อ.จุมพล สิกเสน ผกก.สภ.เมืองราชบุรี ก่อนรีบไปตรวจสอบ พบตำรวจที่อยู่ประจำศาล พร้อมนายจำนงค์ จันทร์วงศ์ ปลัดอำเภอฝ่ายความมั่นคง ตำรวจชุดสืบสวน สภ.เมืองราชบุรี และตำรวจสายตรวจ ช่วยกันควบคุมตัวนายสุกิจ เลิศประภากุลทร อายุ 83 ปี ผู้ก่อเหตุเอาไว้ พร้อมของกลางปืนขนาด 11 มม. 1 กระบอก และปลอกกระสุนขนาดเดียวกัน 1 นัด จึงได้ตรวจยึดไว้เป็นหลักฐาน ขณะที่บริเวณใกล้เคียง พบเพียงกองเลือดที่พื้น ส่วนผู้บาดเจ็บทราบว่าเป็นชาย 2 ราย เป็นทนาย 1 ราย ทราบชื่อ นายประกาศิต เสริมสมัคร อายุ 52 ปี ถูกยิงเข้าที่ชายโครงด้านขวา 1 นัด อาการสาหัส และอีกรายเป็นตำรวจของ สภ.วัดเพลง จ.ราชบุรี ถูกยิงเข้าที่นิ้วหัวแม่มือด้านขวา ซึ่งทั้งสองรายนำตัวส่ง รพ.ราชบุรี ไปก่อนหน้านี้แล้ว สอบสวนเบื้องต้นทราบว่า ผู้ที่ถูกยิงได้รับบาดเจ็บสาหัสเป็นทนายฝ่ายโจทก์ ซึ่งเดินทางมาไกล่เกลี่ยในคดีมรดกที่สำนักงานบังคับคดีจังหวัดราชบุรี และคาดว่าน่าจะไกล่เกลี่ยไม่ลงตัว จึงทำให้นายสุกิจ ฝ่ายจำเลยใช้ปืนที่พกติดตัวมายิงทนายจนได้รับบาดเจ็บสาหัส ขณะที่ตำรวจ สภ.วัดเพลง ที่มาทำธุระที่ศาลเห็นเหตุการณ์ จึงได้เข้าไประงับเหตุ ทำให้ถูกยิงที่นิ้วโป้งได้รับบาดเจ็บไปด้วย ส่วนสาเหตุนั้นทราบว่า เกิดจากคดีการไกล่เกลี่ยที่ดินภายในครอบครัวซึ่งเป็นที่ดินกงสี โดยเมื่อประมาณ 10 ปีที่แล้ว ได้มีฟ้องร้องคดีกัน เนื่องจากนายสุกิจ ผู้ก่อเหตุ ซึ่งเป็นบุตรคนที่ 3 มีชื่อเป็นผู้ครอบครองและดูแลที่ดินทั้งหมด ทำให้พี่น้องอีก 4 คน เกิดความไม่พอใจ จึงได้มีฟ้องร้องกันหลังจากที่มารดาเสียชีวิต และทางศาลได้มีเรียกมาไกล่เกลี่ยตลอดกระทั่งคดีสิ้นสุดลง และวันนี้ได้มีนัดคู่กรณีทั้งสองฝ่าย มาที่สำนักงานบังคับคดีจังหวัดราชบุรี เพื่อที่จะแบ่งที่ดิน แต่นายสุกิจ เกิดความไม่พอใจในการแบ่งที่ดิน จึงตัดสินใจใช้ปืนที่พกติดตัวมาก่อเหตุไม่คาดฝันขึ้น ซึ่งหลังจากนี้ตำรวจจะคุมตัวนายสุกิจ ไปสอบสวนอย่างละเอียดที่ สภ.เมืองราชบุรี ก่อนดำเนินการตามขั้นตอนกฎหมายต่อไป
