จากกรณี น.ส.ศิญาณี (ขอสงวนนามสกุล) อายุ 46 ปี ก่อเหตุใช้มีดแทง นายสิงห์ทอง (ขอสงวนนามสกุล) อายุ 54 ปี ซึ่งเป็นพี่ชาย เสียชีวิตบริเวณหน้าพักในพื้นที่ ต.ไพศาล อ.ประโคนชัย จ.บุรีรัมย์ เมื่อช่วงค่ำของวันที่ 29 ธ.ค.ที่ผ่านมา ล่าสุดวันที่ 30 ธ.ค.2564 น.ส.ศิญาณี (ขอสงวนนามสกุล) ผู้ก่อเหตุแทง นายสิงห์ทอง (ขอสงวนนามสกุล) เปิดเผยว่า ช่วงก่อนเกิดเหตุ ขณะที่ตนกำลังทำกับข้าวอยู่ภายในครัว เห็นพี่ชายซึ่งมีอาการเมาได้ถือมีดอีโต้จะเข้าไปฟันพ่อที่ป่วยติดเตียงอยู่ในบ้าน แม่ซึ่งเดินลำบาก พยายามหนีเข้าบ้านพร้อมกับส่งเสียงร้องขอความช่วยเหลือ น.ส.ศิญาณี กล่าวต่อว่า ตนจึงถือมีดที่ทำกับข้าววิ่งเข้ามาห้าม เพื่อขู่พี่ชายว่าอย่าทำร้ายพ่อ น้องชายซึ่งเมาอยู่ กลับหันจะมาทำร้ายตนอีก จึงเกิดการกอดรัดกันชุลมุน โดยยอมรับว่า ไม่รู้ว่าแทงไปตอนไหน ทำให้พี่ชายล้มฟุบไปต่อหน้า มารู้ภายหลังว่าตนได้แทงเข้าชายโครงทะลุขั้วหัวใจ ทั้งนี้ เหตุการณ์ที่เกิดขึ้น ตนไม่ได้ตั้งใจ แต่เกิดจากความคับแค้นใจมานานกว่า 20 ปี ที่พี่ชายมาทำร้ายพ่อแม่เป็นประจำเวลาเมาสุรา ด้าน นางมาลา (ขอสงวนนามสกุล) อายุ 73 ปี แม่ผู้ก่อเหตุและแม่ของผู้ตาย กล่าวว่า ลูกชายมีนิสัยแบบนี้มานาน เคยมีภรรยาแต่ต้องเลิกกันเพราะอยู่ไม่ได้ เวลาเมามักจะมาหาเรื่องและก่อความวุ่นวายภายในบ้าน ยอมรับว่าเหนื่อยมานานกว่า 20 ปี ครอบครัวไม่มีความสุข
