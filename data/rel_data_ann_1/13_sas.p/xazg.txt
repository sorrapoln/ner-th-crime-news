เมื่อวันที่ 5 มกราคม ที่กองบัญชาการตำรวจนครบาล(บช.น.) พล.ต.ต.จิรสันต์ แก้วแสงเอก รอง ผบช.น. พ.ต.อ.คมสิทธิ์ รังไสย์ รอง ผบก.น.7 แถลง พ.ต.อ.ไกรวิทย์ อุณหก้องไตรภพ ผกก.สส.บก.น.7 นำกำลังจับกุมนายกฤษดา หรือไผ่ สามารถ อายุ 33 ปี หน้าบ้านเลขที่ 42/50 ซ.จามจุรี 1/6 ต.ราชาเทวะ อ.บางพลี จ.สมุทรปราการ พร้อมของกลางอาวุธปืนไทยประดิษฐ์ ขนาด 9 มม. จำนวน 3 กระบอก อาวุธปืนไทยประดิษฐ์ (ลูกซอง) ขนาดเบอร์ 12 จำนวน 1 กระบอก อาวุธปืนไทยประดิษฐ์ ไม่ทราบขนาด จำนวน 1 กระบอก ปืนปากกา ขนาด .22 จำนวน 1 กระบอก อุปกรณ์ผลิต อาวุธปืน และเครื่องกระสุน โดยแจ้งข้อกล่าวหาผลิตหรือรับซ่อมแซมดัดแปลงอาวุธปืนโดยไม่ได้รับอนุญาต, สั่งนำเข้าหรือจำหน่ายซึ่งอาวุธปืนและเครื่องกระสุนปืนโดยไม่ได้รับอนุญาต และมีหรือครอบครองอาวุธปืนโดยไม่ได้รับอนุญาต” พล.ต.ต.จิรสันต์ กล่าวว่าสืบเนื่องจากเมื่อวันที่ 2 ม.ค. พ.ต.อ.ไกรวิทย์ รับแจ้งจากสายลับว่าผู้ต้องหาเป็นบุคคลตามหมายจับศาลจังหวัดหนองบัวลำภู ที่ จ.115/2564 ลงวันที่ 16 สิงหาคม 2564 และหมายจับศาลจังหวัดเลย ที่ 82/2563 ลงวันที่ 27 เม.ย.64 ในความผิดฐาน “มีอาวุธปืนและเครื่องกระสุนปืน ไว้ในความครอบครองโดยไม่ได้รับอนุญาตจากนายทะเบียนและพาอาวุธปืนไปในเมือง หมู่บ้าน ทางสาธารณะโดยไม่ได้รับอนุญาตและไม่มีเหตุอันควร”
