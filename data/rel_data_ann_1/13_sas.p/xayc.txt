วันนี้ (18 พ.ค.2562) เมื่อเวลา 00.08 เกิดเหตุคนร้ายดักยิงผู้เสียหายที่เพิ่งออกจากร้านอพอลโลผับ อ.เมือง จ.เพชรบุรี จนทำให้มีผู้ได้รับบาดเจ็บ 3 คน พ.ต.อ.ธานินทร์ ฉัตรเจริญพร ผกก.สภ.เมืองเพชรบุรี ตรวจสอบพื้นที่ร่วมกับเจ้าหน้าที่พิสูจน์หลักฐานเพชรบุรี ทราบว่าผู้ได้รับบาดเจ็บ 3 คน ได้แก่ นายสมเกียร จันทร์ตา อายุ 40 ปี ถูกยิงด้วยอาวุธปืนที่ขาซ้าย อาการพ้นขีดอันตราย นายสิทธิโชค ศรีจันทร์ อายุ 33 ปี ถูกยิงที่หน้าอกซ้าย 2 นัด เป็นรอย สะโพก 1 นัดเป็นรอย และน่องซ้ายกระสุนฝังใน และ นายจตุรงค์ ปิดประสาน อายุ 38 ปี ถูกยิงที่อุ้งมือขวา ทั้ง 3 คน อาการพ้นขีดอันตราย นายสิทธิโชค กล่าวว่า ออกจากร้านหลังผับปิด ตนและเพื่อนได้ออกจากร้านมายังรถยนต์ที่จอดอยู่ และยืนคุยกันข้างรถ ต่อมามีรถยนต์ขับมาฝั่งตรงข้าม ซึ่งมีคลองชลประทานกั้นอยู่ โดยคนที่นั่งเบาะหลังเปิดกระจกรถแล้วยิ่งปืนกระหน่ำใส่ ขณะที่ฝั่งตรงข้ามมีถนนอยู่ระหว่างกลาง ก็มีรถจักรยานยนต์ขับขี่มา ซึ่งคนร้ายที่ซ้อนท้ายลงมือกระน่ำยิ่งเข้ามาเช่นกัน กลายเป็นการประกบยิงทั้งสองฝั่ง
