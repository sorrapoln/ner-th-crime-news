พ.ต.อ.สิทธิศักดิ์ นาคามาตย์ ผู้กำกับการสืบสวนนครบาล 4 เปิดเผยความคืบหน้าคดีคนร้ายไม่ทราบจำนวนไล่ยิงวัยรุ่น 2 คน จนได้รับบาดเจ็บสาหัส บริเวณปั๊มพีทีใกล้ร้านสินธรสเต๊กเฮ้าส์ ถนนศรีนครินทร์ แขวงหัวหมาก เขตบางกะปิ กรุงเทพมหานคร พื้นที่ สน.หัวหมาก โดยระบุว่าจากการลงพื้นที่ตรวจสอบที่เกิดเหตุเมื่อคืนที่ผ่านมา และจากการสอบปากคำผู้ที่ได้รับบาดเจ็บ ตำรวจยังไม่ชี้ชัดว่าเป็นความขัดแย้งระหว่างสถาบัน เพราะแม้ว่าผู้บาดเจ็บจะเรียนอาชีวะ แต่ขณะก่อเหตุคนร้ายไม่ได้ใส่เครื่องแบบหรือตราที่สื่อถึงสถาบันคู่อริ นอกจากนี้ ผู้บาดเจ็บยังให้ข้อมูลที่เป็นประโยชน์ โดยบอกว่าไม่เคยรู้จักกับคนร้ายมาก่อน แต่ในวันดังกล่าวก่อนเกิดเหตุเกิดการเขม่นกับกลุ่มบุคคลบางกลุ่ม ซึ่งอาจเกี่ยวข้องกับเหตุการณ์ที่เกิดขึ้น เบื้องต้นตำรวจพอทราบกลุ่มคนร้ายแล้วว่าเป็นกลุ่มใด แต่อยู่ระหว่างการพิสูจน์ทราบตัวบุคคล รวบรวมพยานหลักฐานเพื่อดำเนินคดี โดยยืนยันว่าคดีนี้มีความคืบหน้าไปมากพอสมควรแล้ว คาดจะได้ตัวคนร้ายที่ก่อเหตุอย่างแน่นอน
