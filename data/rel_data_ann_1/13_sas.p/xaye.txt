เมื่อเวลา 10.00 น. วันที่ 12 ม.ค. 65 ร.ต.อ.ประสาน ทองฉิม รอง สว.สอบสวน สภ.ร่อนพิบูลย์ รับแจ้งเหตุยิงกันตายที่บ้านเลขที่ 265/2 หมู่ 6 บ้านปัดโวก ต.หินตก อ.ร่อนพิบูลย์ จึงไปตรวจสอบพร้อมด้วย พ.ต.อ.สุทัศน์ สงสยม ผกก.สภ.ร่อนพิบูลย์ พ.ต.ท.ประภาส ศรีสังข์จร รอง ผกก.สส. พ.ต.ท.วรจิตร วรศรี รอง ผกก.ป. พ.ต.ท.วิเชียร เกิดเกลี้ยง สว.สส. พ.ต.ท.สุรจิตต์ จันทร์ชู สวป. นพ.ณัชพล เด่นไพบูลย์ แพทย์เวร รพ.ร่อนพิบูลย์ และ จนท.กู้ภัยมูลนิธิสยามรวมใจปู่อินทร์ร่อนพิบูลย์ ที่เกิดเหตุเป็นบ้านปูนชั้นครึ่ง พบศพ นายจำนงค์ ทองพรหม อายุ 59 ปี เจ้าของบ้าน มีตำแหน่งรักษาการผู้อำนวยการโรงเรียนสุนทราภิบาล สังกัดประถมศึกษา อ.ร่อนพิบูลย์ ถูกยิงด้วยอาวุธปืนขาด .38 เข้าที่กลางอก 2 นัด นิ้วชี้ขวา 1 นัด นิ้วชี้ซ้าย 1 นัด ใต้รักแร 1 นัด และที่ปาก 1 นัด ฟันล่างหักหลายซี่ กระสุนไปตุงอยู่ที่โหนกแก้มขวา พรุนทั้งร่างรวม 6 นัด สภาพนอนหงายจมกองเลือด ไม่ใส่เสื้อ นุ่งกางเกงขาสั้นสีดำ ต่อมา พ.ต.อ.สุทัศน์ สั่งให้เจ้าหน้าที่นำศพไปชั้นสูตรที่ รพ.ร่อนพิบูลย์ เพื่อทำการเอกซเรย์ และผ่าเอาหัวกระสุนที่ฝังตามร่างกายออกมาพิสูจน์ สอบสวน นางวรรณี ทองพรหม อายุ 55 ปี ภรรยาผู้ตาย ให้การบอกว่า ก่อนเกิดเหตุตอนเก้าโมงเช้า นายจำนงค์และตนนั่งกินข้าวอยู่ภายในบ้าน หลังกินเสร็จสามีได้ถือจานข้าวลงจากบ้านเพื่อมาล้างจานที่ข้างบ้าน ระหว่างนั้นหลานชาย นายจตุรงค์ หรือรอน พันธ์อุดม เดินเข้ามา นายจำนงค์ได้พูดถามไปว่ามาทำอะไร แต่นายจตุรงค์ไม่ตอบ จากนั้นจู่ๆ ก็ชักปืนที่พกติดตัวออกมารัวยิงนายจำนงค์จนถึงแก่ความตาย หลังก่อเหตุก็เดินกลับไปบ้านที่อยู่ห่างกันไม่ถึง 50 เมตร อย่างไม่มีอะไรเกิดขึ้น ตนจึงโทรศัพท์แจ้งผู้ใหญ่บ้านและเจ้าหน้าที่ให้มาตรวจสอบ ก่อนจะเข้าควบคุมตัวนายจตุรงค์ผู้ก่อเหตุไปดำเนินคดี
