เมื่อเวลา 22.30 น. วันที่ 4 ธ.ค.2564 ร.ต.อ.วิชิต นกแก้ว รอง สว.(สอบสวน) สภ.เมืองภูเก็ต รับแจ้งเหตุชายถูกยิงได้รับบาดเจ็บสาหัสภายในบขส.ภูเก็ต แห่งที่ 2 ต.รัษฎา อ.เมือง จ.ภูเก็ต จึงรุดไปตรวจสอบพร้อม พ.ต.อ.สราวุธ ชูประสิทธิ์ ผกก.สภ.เมืองภูเก็ต พ.ต.อ.บัณฑิต ขาวสุธรรม ผกก.สส.ภ.จว.ภูเก็ต กำลังสายตรวจและฝ่ายสืบสวน ที่เกิดเหตุเป็นวินรถจักรยานยนต์รับจ้าง พบเก้าอี้พลาสติกสีขาวมีคราบเลือด บนพื้นมีปลอกกระสุนขนาด 9 ม.ม. ตกอยู่ 2 ปลอก หัวกระสุนปืน 1 หัว ส่วนผู้บาดเจ็บคือ นายจำปา อายุ 54 ปีถูกจ่อยิงขมับขวา 1 นัด หน้าอกซ้ายอีก 2 นัด อาการสาหัสถูกนำตัวส่งรพ.วชิระภูเก็ต แล้วเสียชีวิตในเวลาต่อมา สอบสวนพยาน ให้การว่า ก่อนเกิดเหตุมีชายขับขี่รถจักรยานยนต์เข้ามาจอด แล้วเดินลงมาคุยกับนายจำปาได้ 2-3 คำก่อนชักอาวุธปืนออกจากเอวจ่อยิงเสียงดังสนั่น 3 นัดซ้อนแล้วเดินกลับไปขึ้นรถขี่หลบหนีไป จากนั้นตำรวจชุดสืบสวนรีบตรวจสอบกล้องวงจรปิดแล้วติดตามจับกุม นายเวียน อายุ 59 ปีได้ที่บ้านพัก ถนนพังงา ต.ตลาดใหญ่ อ.เมืองภูเก็ต สำหรับ นายเวียน เป็นเจ้าของบริษัทรับฝากรถและให้บริการนำเที่ยว เคยก่อเหตุยิงคนเสียชีวิต 2 ศพภายในบริษัท ก่อนได้รับการประกันตัวออกมาสู้คดี แล้วมาก่อเหตุซ้ำขึ้นอีกในคืนนี้ คาดว่าน่าจะแค้นที่ผู้ตายไปเป็นพยานในคดี ขณะนี้เจ้าหน้าที่อยู่ระหว่างการสอบสวนหาสาเหตุที่แท้จริง
