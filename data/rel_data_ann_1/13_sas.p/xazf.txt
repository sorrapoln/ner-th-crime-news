เจ้าหน้าที่ตำรวจสภ.หนองแค จ.สระบุรี ได้รับแจ้งเหตุเมื่อเวลา 20.00 น. ของวันที่ 19 ต.ค.ที่ผ่านมา โดยพ่อเลี้ยงโหดดื่มสุราจนเมามายก่อนก่อเหตุจับลูกเลี้ยงวัย 8 ปี มัดด้วยสายเคเบิ้ลไทน์แล้วขึงเด็กไว้กับขื่อบ้าน จากนั้นลงมือเฆี่ยนตีด้วยสายไฟหลายครั้ง พร้อมกับปล่อยทิ้งไว้ทั้งคืน เช้ามาเห็นเด็กยืนหลับ ก่อเหตุซ้ำด้วยการบังคับให้ปัสสาวะใส่ขวดแล้วดื่ม มิหน่ำซ้ำยังใช้เท้าเตะจนเด็กแน่นิ่งไป กระทั่งเกิดความตกใจรีบนำตัวส่งโรงพยาบาล แต่เด็กชายเสียชีวิตก่อน พ่อเลี้ยงโหดรายนี้ต่อมาทราบชื่อว่า นายวิรัช แซ่เฮ้ง อายุ 31 ปี เป็นช่างในอู่ต่อตัวถังรถยนต์แห่งหนึ่งใน อ.หนองแค โดยเช่าบ้านที่เกิดเหตุ อยู่กับภรรยา คือ นางยุวดี ซึ่งเป็นม่ายลูกติด เมื่อเดือน พ.ย.63 และได้รับ ด.ช.วัย 8 ขวบ ผู้ตายและพี่สาว อายุ 16 ปี มาอยู่ด้วยกันเมื่อ 2 เดือนที่ผ่านมา โดยหลังเกิดเหตุได้พยายามหลบหนี แต่ถูกจับกุมตัวได้ขณะกำลังขับรถจักรยานยนต์ มุ่งหน้าลงใต้ ที่ถนนเพชรเกษม กม.281 ฝั่งขาล่องใต้ อ.กุยบุรี
