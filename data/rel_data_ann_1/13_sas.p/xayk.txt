วันที่ 13 ธ.ค.2564 พ.ต.อ.ปวีณ ทองสมบูรณ์ ผกก.สภ.เกาะช้าง อ.แม่สาย จ.เชียงรายรับแจ้งเหตุคนร้ายบุกยิงนายสังวุฒิ คำมงคล อายุ 60 ปี ประธานมูลนิธิสมาคมปิยะมิตรแม่สายร่วมใจ บรรเทาสาธารณภัยและการกุศลคาบ้านพักเลขที่ 36/1 บ้านสันถนนใต้ หมู่ 2 ต.ศรีเมืองชุม จากการตรวจสอบพบว่าขณะเกิดเหตุ ผู้ตายนั่งทานข่าวในบ้านกับภรรยา คนร้ายแอบเข้ามาในบ้าน แล้วซ่อนตัวที่หน้าต่างใกล้กับโต๊ะกินข้าว ก่อนล้วงอาวุธปืนออกมายิงจากหน้าต่าง แล้วใช้ความมืดแฝงกายหลบหนีไป โดยกระสุนเข้าที่กกหูด้านซ้าย 1 นัด เสียชีวิตคาที่ ด้านลูกชายผู้ตายเผยว่า ปกติสุนัขที่เลี้ยงไว้ในบ้านจะต้องเห่าเวลามีใครเข้ามา แต่วันนี้ก่อนเกิดเหตุ สุนัขไม่ได้เห่าจนตนได้ยินเสียงปืนดังขึ้น 1 นัด จึงออกมาจากห้องนอน พบว่าพ่อได้จากไปแล้ว สำหรับผู้ตายนั้นเคยถูกคนร้ายประกบไล่ยิงมาแล้วเมื่อปี2561 บาดเจ็บเล็กน้อย ยังไม่สามารถจับกุมตัวมือยิงได้ จนวันนี้ก็ถูกสังหารพรากชีวิตไปในที่สุด
