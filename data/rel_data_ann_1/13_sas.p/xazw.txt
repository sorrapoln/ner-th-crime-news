พ.ต.ท.สิทธิพงษ์ ศรีกุลบุตร ผบ.ร้อยตชด.227 อำเภอเขมราฐ จังหวัดอุบลราชธานี เปิดเผยว่า เมื่อวันที่ 19 ธ.ค. 64 เวลา 11.00 น. ได้มอบหมายให้ ร.ต.อ.ชวนชม โสมอินทร์ รอง ผบ.ร้อย ตชด.227ร.ต.ต.ธนาภรณ์ ยังดี ผบ.มว.ตชด.2272 พร้อม กำลังพลรวม 3 นาย ร่วมกับ จนท.นรข.เขตอุบลราชธานี มว.ลว.ไกลที่ 1 กกล.สุรนารี ร้อยทพ.2305 สภ.เขมราฐ ตม.จ.อุบลราชธานี เข้าร่วมแถลงข่าวจับกุมผู้ต้องหาชาวลาว จำนวน 2 คน พร้อมของกลางยาบ้า จำนวน 400,000 เม็ด และ เรือกับเพลายาว จำนวน 1 ลำ โดยมี น.อ.ณัฐวัชต์ วิชกูล ผบ.นรข.เขตอุบลราชธานี แถลงข่าวจับกุมผู้ต้องหาพร้อมของกลาง ณ หน่วยเรือรักษาความสงบตามลำแม่น้ำโขง เขตอุบลราชธานี บ้านนาสนาม ต.เขมราฐ อ.เขมราฐ จ.อุบลราชธานี ทั้งนี้ ก่อนจับกุมและยึดยาบ้าในครั้งนี้ สืบเนื่องมาจาก เมื่อวันที่ 18 ธ.ค. 64 เวลาประมาณ 15.00 น. น.อ.ณัฐวัชต์ วิชกูล ผบ.นรข.เขตอุบลราชธานี ได้รับแจ้งจากสายข่าว (ปกปิดชื่อ-สกุลและที่อยู่)ว่า จะมีการลักลอบส่งมอบยาเสพติด ที่บริเวรริมฝั่งแม่น้ำโขงบ้านเหนือเขมราฐ ต.เขมราฐ อ.เขมราฐ จ.อุบลฯ จึงสั่งการให้ น.ต.สมเจตน์ ค้าทวี หน.สน.เรือเขมราฐ จัดกำลังพลออกลาดตระเวนทางน้ำ และประสานหน่วยงานความมั่นคงในพื้นที่ให้ปฏิบัติตามแผนสุรสัมพันธ์ของกกล.สุรนารี จนกระทั่งเวลา 21.20 น. ชุดลาดตระเวน ได้ตรวจการณ์ด้วยกล้องกลางคืนพบเรือต้องสงสัยจำนวน 1 ลำ มีคนนั่งอยู่ในเรือ 3 คน ลอยลำอยู่ใกล้ฝั่งแม่น้ำโขงบ้านเหนือเขมราฐ ชุดลาดตระเวนจึงแสดงตัวเป็นเจ้าหน้าที่ เพื่อเข้าตรวจสอบ เมื่อผู้ต้องสงสัยที่อยู่บนเรือทราบว่าเป็นเจ้าหน้าที่ จึงพยายามขับเรือหลบหนี ชุดลาดตระเวนจึงเข้าสกัดจับกุมผู้ต้องสงสัยเอาไว้ได้ 2 ราย ทราบชื่อในเวลาต่อมาคือ ท้าวสมพิด อายุ 29 ปี และ ท้าวบาง อายุ 28 ปี ซึ่งทั้งสองคนเป็นชาวเมืองสองคอน แขวงสะหวันนะเขต สปป.ลาว ส่วนอีก 1 ราย ได้กระโดดน้ำหลบหนี
