เจ้าหน้าที่ตำรวจ สภ.แม่สอด อ.แม่สอด จ.ตาก ได้รับแจ้งเหตุเกิดอุบัติเหตุถนนสาย อ.แม่สอด – อ.อุ้มผาง บ้านห้วยผักหละ ต.แม่กุ อ.แม่สอด จึงประสานกำลังหน่วยกู้ภัย เดินทางไปตรวจสอบที่เกิดเหตุ พบรถโรงพยาบาลอุ้มผางจอดอยู่กลางถนน สภาพด้านหน้าพังยับเยิน ไฟฉุกเฉินยังเปิดทิ้งไว้ ภายในรถยนต์พยาบาลมีผู้ได้รับบาดเจ็บเป็นบุคลากรทางการแพทย์ ชาย 1 ราย หญิง 3 ราย ในจำนวนนี้อาการสาหัส 2 คนที่ติดอยู่ในรถ และผู้ป่วยที่จะไปโรงพยาบาลแม่สอด 1 ราย รวมทั้งหมด 5 ราย เจ้าหน้าที่ต้องใช้อุปกรณ์ตัดถ่างนานร่วม 30 นาทีจนสามารถนำออกมาได้ และปฐมพยาบาลเบื้องต้น จากนั้นจึงรีบนำส่งโรงพยาบาลแม่สอด จากการสอบสวนในเบื้องต้นทราบว่า รถพยาบาลของโรงพยาบาลอุ้มผาง กำลังนำผู้ป่วยมาจากโรงพยาบาลอุ้มผาง อ.อุ้มผาง เพื่อไปส่งโรงพยาบาลแม่สอด แต่ในระหว่างทางได้เกิดอุบัติเหตุชนกับรถยนต์บรรทุกพ่วง แต่ยังไม่ทราบว่า ชนกันด้วยสาเหตุใด ใครผิดหรือ ใครถูก ทางตำรวจแม่สอด จะตรวจสอบข้อเท็จจริงอีกครั้ง.
