วันที่ 1 มกราคม 2565 ที่สำนักงานตำรวจแห่งชาติ พล.ต.อ.ดำรงศักดิ์ กิตติประภัสร์ รอง ผบ.ตร. เปิดเผยว่า พล.อ ประยุทธ์ จันทร์โอชา นายกรัฐมนตรี รวมถึง พล.ต.อ.สุวัฒน์ แจ้งยอดสุข ผบ.ตร. มีความห่วงใยพี่น้องประชาชนสัญจรเดินทางท่องเที่ยวปีใหม่ 2565 และเดินทางกลับ โดยเฉพาะ เมาแล้วขับ ขับรถเร็ว อาจเกิดอุบัติเหตุบนท้องถนนในช่วงเทศกาลปีใหม่นี้ จากการตรวจสอบข้อมูลในช่วง 3 วันแรก ของเทศกาลปีใหม่ พ.ศ.2565 ระหว่างวันที่ 29 ธ.ค.64 ถึง 31 ธ.ค.64 สำนักงานตำรวจแห่งชาติ ได้ตั้งจุดตรวจเพื่อบังคับใช้กฎหมาย 10 ข้อหาหลัก อย่างเข้มข้น โดยแต่ละวันมีการตั้งจุดตรวจ จำนวน 1,240 จุดตรวจ (แบ่งเป็นจุดตรวจกวดขันวินัยจราจร 769 จุดตรวจ จุดตรวจแอลกอฮอล์อีก 471 จุดตรวจ)
