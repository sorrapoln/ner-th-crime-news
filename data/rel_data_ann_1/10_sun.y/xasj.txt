เมื่อเวลา 12.00 น.วันที่ 13 ม.ค.65 พ.ต.ต.ณรงค์ศักดิ์ ยาจาติ สว.สอบสวน สภ.อ่าวลึก จ.กระบี่ รับแจ้งมีเหตุยิงกันมีคนเจ็บ 1 ราย ที่ข้างบ้านเลขที่ 60/1 หมู่ 4 ต.อ่าวลึกเหนือ อ.อ่าวลึก คนเจ็บถูกนำส่ง รพ.อ่าวลึก หลังรับแจ้งจึงรายงานผู้บังคับบัญชาทราบ แล้วพร้อมด้วย พ.ต.ท.วิทยา ทองคง สว.สส. ชุดสืบสวน สภ.อ่าวลึก ตำรวจพิสูจน์หลักฐาน ภ.จ.กระบี่ เดินทางไปตรวจสอบที่บ้านเกิดเหตุ บ้านเกิดเหตุเป็นบ้านปูนชั้นเดียว บริเวณลานข้างบ้าน มีกองเลือดอยู่ใกล้กับขนำ ใกล้ ๆ กันพบปลอกกระสุนปืนขนาด 9 มม. ตกอยู่ 5 ปลอก หัวกระสุนขนาด 9 มม. 1 หัว ที่โอ่งน้ำข้างบ้านมีรอยรูกระสุนปืน 2 รู มีนายเสริม เกิดแก้ว อายุ 57 ปี เจ้าของบ้าน รอพบตำรวจอยู่ ส่วนคนเจ็บที่ถูกยิงทราบชื่อคือนายปวริศสร เกิดแก้ว อายุ 28 ปี เป็นลูกชายนายเสริม ถูกยิงเข้าบริเวณแขนขวา 1 แผล หน้าแข้งขาทั้ง 2 ข้าง ข้างละ 1 แผล และนิ้วโป้งเท้าขวา 1 แผล นอนรักษาตัวอยู่ รพ.อ่าวลึก อาการปลอดภัยแล้ว ส่วนคนก่อเหตุ เป็นเพื่อนกับคนเจ็บ คือนายวงศกร หรือบิว อายุ 27 ปี อยู่บ้านเลขที่ 14/7 บ้านอยู่ห่างจากบ้านเกิดเหตุไปประมาณ 1 กม. ตำรวจตามไปที่บ้านก็พบว่าบ้านถูกล็อกประตู ไม่มีคนอยู่ ที่หน้าต่างหน้าบ้านพบรอยถูกทุบกระจกหน้าต่างแตก 1 บาน ตำรวจพิสูจน์หลักฐาน เก็บหลักฐานที่เกิดเหตุจากบ้านทั้ง 2 หลัง
