เมื่อช่วง 01.30 น.ที่ผ่านมา ตำรวจ สน.โคกคราม ได้รับแจ้งเหตุมีการยิงปืนบริเวณปั๊มน้ำมัน ปตท. ถนนเกษตร-นวมินทร์ ฝั่งขาออก แขวงจระเข้บัว เขตลาดพร้าว บริเวณเสาตอม่อที่ 71-72 ในที่เกิดเหตุพบปลอกกระสุนขนาด 9 มม. เกลื่อนถนน โดยกลุ่มที่ก่อเหตุยิงหลบหนีไปแล้ว แต่พบผู้บาดเจ็บถูกอาวุธปืนยิงเฉี่ยวบริเวณหน้าแข้งซ้าย 1 นัด ทราบชื่อคือ นายพิสิฐชัย อายุ 42 ปี เป็นคณะกรรมการมูลนิธิเพชรเกษมกรุงเทพ นายพิสิฐชัยให้การว่า ขณะนัดสมาชิก 20 คน มาประชุมเรื่องจะต่อบัตรสมาชิก ทราบว่ามีการทะเลาะเบาะแว้งระหว่างมูลนิธิเพชรเกษม กับร่วมกตัญญู บริเวณแยกพงษ์เพชร โดยฝ่ายของมูลนิธิเพชรเกษมได้เข้าไปแจ้งความลงบันทึกประจำวันไว้เป็นหลักฐานที่ สน.ทุ่งสองห้อง ว่าฝั่งคู่กรณีใช้ปืนยิง ตนเข้าใจว่าเรื่องน่าจะจบแล้ว แต่ปรากฏว่าระหว่างกำลังประชุมอยู่ภายในปั๊ม ปตท. มีกลุ่มอาสาของมูลนิธิร่วมกตัญญู พร้อมรถกว่า 10 คัน มาจอดริมถนน ก่อนจะเปิดฉากใช้อาวุธปืนยิงใส่ ทำให้กลุ่มของตนต้องวิ่งหนีแตกกระเจิงเพื่อเอาชีวิตรอด ตนวิ่งหลบไปยังฝั่งตรงข้าม ทำให้ถูกกระสุนปืนยิงเข้าที่หน้าแข้งซ้าย เป็นแผลเล็กน้อย โดยฝ่ายคู่กรณีใช้อาวุธปืนยิงเข้ามานับกระสุนได้ประมาณ 30 นัด ยิงอยู่นานราว 3-5 นาที ก่อนจะขับรถออกไป
