วันที่ 9 ม.ค. เกิดเหตุคนร้าย ชิงทองในห้างโรบินสัน ลพบุรี มีผู้เสียชีวิต 2 ราย บาดเจ็บ 5 คน ภายหลังเสียชีวิตเพิ่มอีก 1 คน ที่โรงพยาบาลพระนารายณ์ หลังก่อเหตุคนร้ายหลบหนีไปได้ ทั้งนี้มีรายงานว่ามีเด็กอายุ 2 ขวบ ถูกยิงเสียชีวิตด้วย โดยภาพจากกล้องวงจรปิดจับภาพตอนที่แม่เดินจูงเด็กน้อยผ่านจุดดังกล่าว ก่อนที่เด็กจะล้มลงกับพื้นและแม่รีบอุ้มร่างเด็กน้อยออกจากจุดที่ถูกยิง ก่อนจะพบว่าน้องเสียชีวิต ภายหลังรายงานข่าวระบุว่าผู้เสียชีวิตเพิ่มเป็น 5 รายแล้ว ด้าน พ.ต.อ.กฤษณะ พัฒนเจริญ รอง โฆษก ตร. เปิดเผยว่า ได้รับรายงานเบื้องต้น จาก ภ.จว.ลพบุรี ว่า คนร้ายเป็นชาย สวมกางเกงลายพราง ใส่เสื้อแขนยาวสีดำ สวมหมวกไอ้โม่ง ใช้อาวุธปืน ชิงทรัพย์ร้านทอง ภายในห้างโรบินสัน อ.เมือง จ.ลพบุรี โดยเจ้าหน้าที่รักษาความปลอดภัย ภายในห้างฯ ได้เข้าระงับเหตุ คนร้ายได้ใช้อาวุธปืนยิงใส่ ทำให้เจ้าหน้าที่รักษาความปลอดภัยและประชาชนถูกลูกหลงเสียชีวิตและบาดเจ็บ จากนั้นได้ใช้ยานพาหนะ เป็นรถจักรยานยนต์ ยามาฮ่า ฟีโน่ สีขาวแดง หลบหนีไป
