31 ธ.ค.2564 พล.ต.ต.พงศ์อานันต์ คล้ายคลึง ผู้บังคับการตำรวจนครบาล 9 (ผบก.น.9) เปิดเผยถึงความคืบหน้า กรณีกลุ่มนักเรียนช่างกล ยกพวกใช้อาวุธปืนยิงใส่กันจนมีผู้ได้รับบาดเจ็บ 2 รายและมีผู้เสียชีวิต 1 ราย เหตุเกิดปากซอยสะแกงาม 14 ท้องที่ สน.แสมดำ ว่า ขณะนี้มีผู้ต้องหาที่ถูกจับกุมมาดำเนินคดีทั้งสิ้น 16 ราย แบ่งเป็นฝ่ายคนตาย 9 ราย และฝ่ายคู่กรณีอีก 7 ราย รวมถึงตัวคนเจ็บ สามารถตรวจยึดอาวุธปืนได้ จำนวน 2 กระบอก คือ ปืนลูกโม่ ขนาด .22 อาวุธของฝั่งผู้ตาย และ ปืนบีบีกันดัดแปลง ยิงกระสุนจริงขนาด .380 ซึ่งเป็นอาวุธของฝั่งคู่กรณีสำหรับในส่วนของการดำเนินการทางคดี เมื่อวันที่ 29 ธ.ค.มีการนำตัว ผู้ต้องหาอายุ 18 ปี ไปขออำนาจศาลฝากขังแล้ว 1 ราย ส่วนช่วงเช้าที่ผ่านมามีการนำเยาวชนอีก 3 ราย ไปขออำนาจศาลฝากขัง รวมแล้วทั้งสิ้น 4 ราย ขณะที่มีรายงานว่า หลังจาก พ.ต.อ.ธิติพงษ์ สียา ผกก.กก.สส.บก.น.9 พร้อมกำลังได้สนธิกำลังกันกับ บก.สส.บช.น.ทำการไล่ดูกล้องวงจรปิดในละเเวกใกล้เคียงจุดเกิดเหตุ สามารถจับภาพ นายภูเมต หรือไทเกอร์ (สงวนนามสกุล) อายุ 20 ปี ผู้ตายซึ่งอยู่ฝ่ายเทคนิคสมุทรสาคร ใช้อาวุธปืนลูกโม่ ขนาด .22 ยิงใส่ฝ่ายเทคโนโลยีคู่อริ ได้อย่างชัดเจน โดยจังหวะที่ผู้ตายลั่นไกใส่คู่อรินั้น ได้ถูก นายอรรธพร หรือนุ่น (สงวนนามสกุล) อายุ 20 ปี นักเรียน ปวส.เทคโนโลยีฯ ชักปืนบีบีกันดัดแปลงยิงเครื่องกระสุนขนาด .380 สวนเข้ากลางอก จนผู้ตายหงายท้องแน่นิ่งกลางถนน
