เมื่อเวลา 01.30 น. (11 ธ.ค.64) พ.ต.ต.ชัชวาล แสงสุวรรณ สารวัตรสอบสวน สภ.ศรีมหาโพธิ จ.ปราจีนบุรี ได้รับแจ้งว่ามีเหตุวัยรุ่นทะเลาะวิวาทและก่อเหตุใช้อาวุธมีดแทงกันเสียชีวิต จำนวน 2 ราย เป็นชาย 1 ราย และหญิง 1 ราย ที่บริเวณริมเขื่อนท่าตูม หมู่ที่ 1 อ.ศรีมหาโพธิ จ.ปราจีนบุรี หลังรับแจ้ง ได้เดินทางพร้อมด้วย พ.ต.อ.วิวัฒน์ พิสิษฐ์ศักดิ์ ผกก.สภ.ศรีมหาโพธิ พ.ต.ท.โสภณ พรามณี รอง ผกก.สส.สภ.ศรีมหาโพธิ และกำลังเจ้าหน้าที่ตำรวจ แพทย์เวรโรงพยาบาลศรีมหาโพธิ เจ้าหน้าที่กู้ภัย ได้เดินทางตรวจสอบที่เกิดเหตุบริเวณริมเขื่อนแม่น้ำปราจีนบุรี พบผู้เสียชีวิตเป็นหญิง 1 ราย อายุ 27 ปี ซึ่งกำลังตั้งครรภ์อ่อนๆ ถูกแทงด้วยอาวุธมีดเข้าที่บริเวณหน้าท้องด้านซ้าย นอกจากนั้น ยังพบร่างของผู้เสียชีวิตเป็นชายอีกราย นอนเสียชีวิตจมกองเลือดอยู่ไม่ห่างจากศพแรกเล็กน้อย ตรวจสอบตามร่างกาย พบมีบาดแผลถูกแทงด้วยของมีคมเช่นกันหลายจุด เจ้าหน้าที่ตำรวจมอบให้เจ้าหน้าที่กู้ภัยนำศพผู้เสียชีวิตทั้ง 2 ราย ส่งโรงพยาบาลศรีมหาโพธิ เพื่อให้แพทย์ชันสูตรอีกครั้ง ส่วนผู้ก่อเหตุได้นั่งรอมอบตัวในที่เกิดเหตุ คือนายวิทวัส อายุ 25 ปี พร้อมอาวุธมีดพกแบบพับได้ 1 เล่ม ก่อนนำตัวผู้ต้องหาไปทำการสอบสวนที่ สภ.ศรีมหาโพธิ
