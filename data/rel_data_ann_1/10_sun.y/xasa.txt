เมื่อวันที่ 16 มกราคม ที่กองบังคับการปราบปราม พล.ต.ต.มนตรี เทศขัน ผบก.ป. สั่งการให้ พ.ต.อ.ปทักข์ ขวัญนา ผกก.4 บก.ป. พ.ต.ต.กิตติพงศ์ ศิลาพันธุ์ สว.กก.4 บก.ป. เข้าจับกุม น.ส.บุศรินทร์ วิลัยหก อายุ 29 ปี ตามหมายจับของศาลจังหวัดแม่สอด ที่ จ.107/2557 ลงวันที่ 30 ก.ย.57 ข้อหาฉ้อโกงทรัพย์ได้ภายในตลาดแห่งหนึ่ง ต.บ้านกลาง อ.เมือง จ.ปทุมธานี ทั้งนี้ ทราบพฤติการณ์ของผู้ต้องหารายนี้ว่า จะหลอกขายโทรศัพท์มือถือผ่านทางเพจเฟซบุ๊ก โดยมีการโพสต์ข้อความขายพร้อมรูปภาพ ระบุรายละเอียดการซื้อ-ขาย ที่ดูแล้วมีความน่าเชื่อถือว่าผู้ต้องหามีสินค้าอยู่จริงๆ เมื่อเหยื่อหลงเชื่อสั่งซื้อ ก็จะถูกให้โอนเงินมาให้แบบเต็มจำนวน แต่หลังจากนั้นผู้ต้องหาก็ออกลีลาเริ่มบ่ายเบี่ยงไม่ยอมส่งโทรศัพท์ให้ พร้อมกับบล็อกช่องทางการติดต่อทันที ซึ่งผู้เสียหายแต่ละคนจะถูกหลอกให้โอนเงิน มีตั้งแต่ 8,000-30,000 บาท โดยพบมีเหยื่อถูกหลอกนับร้อยราย เพราะผู้ต้องหาเริ่มก่อเหตุมาตั้งแต่ปี 2556 แต่ยังไม่เคยถูกจับกุมตัวอีกเลยด้วย
