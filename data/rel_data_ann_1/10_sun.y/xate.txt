ผู้สื่อข่าวรายงานจากจังหวัดพัทลุงว่า เมื่อเวลา 15.00 น.วันที่ 29 ธันวาคม 2564 พล.ต.อ.สุชาติ ธีระสวัสดิ์ รองผู้บัญชาการตำรวจแห่งชาติ ได้สั่งการให้ พ.ต.อ.ยศวรรธน์ กระจ่างวงศ์ ผู้กำกับสืบสวนตำรวจภูธรจังหวัดพัทลุง พร้อมเจ้าหน้าที่ตำรวจชุดสืบสวน ตำรวจชุดหน่วยปฏิบัติการพิเศษพัทลุง เจ้าหน้าที่ตำรวจชุดปราบปรามผู้มีอิทธิพล เเละ มือปืนรับจ้าง สำนักงานตำรวจเเห่งชาติ นำโดย พ.ต.ต.จำเริญ อินทร์เเก้ว สว.กก.ตชด.11 พร้อมกำลัง และตำรวจชุดปราบปรามยาเสพติดจังหวัดพัทลุง กว่า 30 นาย เร่งระดมกำลังจับกุมคนร้ายที่ใช้อาวุธปืนสงครามยิงถล่มคนงานตัดหญ้าและอาวุธปืนสงครามยิงบ้านเรือนประชาชนในพื้นที่ อ.ป่าพะยอม จ.พัทลุง ซึ่งล่าสุดเมื่อเวลา 16.00 น.หลังเจ้าหน้าที่ชุดไอทีค้นหา โดยทราบถึงแหล่งหลบซ่อนตัว นายณัฐยศ สีราม หรือหนึ่ง อายุ 20 ปี อยู่บ้านเลขที่ 32 หมู่ที่ 2 ต.ลานข่อย อ.ป่าพะยอม จ.พัทลุง ผู้ต้องหาตามหมายจับที่ จ.414/2564 ลงวันที่ 29 พฤศจิกายน 2564 ในข้อหา พยายามฆ่าผู้อื่น ทำให้เสียทรัพย์ มีอาวุธปืน และเครื่องกระสุนปืนไว้ในความครอบครองโดยผิดกฎหมาย โดยก่อนหน้านี้นายณัฐยศฯได้ใช้อาวุธปืนและอาวุธสงคราม ชนิด เอ็ม 16 ยิงถล่มกลุ่มคนงานรวมทั้งนายนิภพ สุขาชื่น อายุ 39 ปี ชาวตำบลท่าเรือ. อ.เมืองนครศรีธรรมราช คนงานในแปลงหญ้าท้องที่หมู่ที่ 2 ต.ลานข่อย อ.ป่าพะยอม ของอดีตนายกอบต.ลานข่อย มาแล้ว 3 ครั้ง โดยครั้งที่ 3 เหตุเกิด เมื่อเวลาประมาณ 09.30 น.วันที่ 28 พฤศจิกายน 2564 จนถูกศาลจังหวัดพัทลุงออกหมายจับไปแล้ว และ ตร.ได้ตั้งค่าหัวนำจับไป 2 แสนบาท และครั้งที่ 4 ก่อเหตุใช้อาวุธปืนสงครามยิงบ้านนายสิทธศร แก้วทองสุข อายุ 42 โดยบ้านได้รับความเสียหายเหตุเกิดเมื่อวานนี้
