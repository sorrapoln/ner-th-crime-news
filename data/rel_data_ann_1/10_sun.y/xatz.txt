เหตุการณ์เกิดเมื่อช่วง 22.00 น. คืนที่ผ่านมา (18 ม.ค.) ศูนย์วิทยุสว่างบริบูรณ์เมืองพัทยา จังหวัดชลบุรี ได้รับแจ้งมีคนทะเลาะวิวาทกันและมีผู้ได้รับบาดเจ็บด้วย เหตุเกิดที่บ้านหลังหนึ่งภายในซอยวัดบุญสัมพันธ์ 5 ตำลหนองปรือ อำเภอบางละมุง จึงประสานเจ้าหน้าที่หน่วยกู้ชีพไปช่วยเหลือ พบชายคนหนึ่งนอนโอบกอดร่างของผู้บาดเจ็บเป็นหญิงอายุ 34 ปี เอาไว้แน่น และพบหญิงผู้บาดเจ็บถูกแทงด้วยมีดเข้าที่ต้นขาข้างซ้าย โดยที่มีปลายมีดหักติดอยู่ด้วย ทำให้มีเลือดไหลออกมาไม่หยุด เจ้าหน้าที่จึงทำแผลห้ามเลือดให้ แล้วรีบนำตัวส่งโรงพยาบาลบางละมุง สอบถามชายอายุ 29 ปี (คนที่นอนโอบกอดร่างผู้บาดเจ็บ) ให้การว่าเป็นสามีของผู้บาดเจ็บ และรับสารภาพว่าเป็นคนใช้มีดแทงภรรยาด้วยมือของเขาเอง เนื่องจากมีปากเสียงทะเลาะกันเรื่องที่ตนเองหลงเข้าใจผิด คิดว่าภรรยานอกใจมีชายคนอื่น หลังเกิดเหตุตั้งสติได้รีบโทรศัพท์แจ้งตำรวจ และเจ้าหน้าที่ให้มาช่วยเหลือภรรยา
