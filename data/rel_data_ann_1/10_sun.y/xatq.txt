เมื่อวันที่ 2 ม.ค. พ.ต.ท.ศรศักดิ์ พากระโทก สว.(สอบสวน) สภ.บ้านเขว้า จ.ชัยภูมิ รับแจ้งจากเจ้าหน้าที่ รพ.บ้านเขว้า จ.ชัยภูมิ ว่า เมื่อกลางดึกที่ผ่านมา มีผู้ป่วยชาย 1 ราย เข้ามาขอการรักษาเนื่องจากอาการนอนไม่หลับ ก่อนสารภาพกับเจ้าหน้าที่พยาบาลว่า ได้ฆ่าผู้หญิงตาย 1 คน โดยศพยังอยู่ภายในรถเก๋งที่จอดอยู่ภายในรพ. จึงรีบรุดไปตรวจสอบยังที่เกิดเหตุ พร้อมเจ้าหน้าที่สายตรวจและเจ้าหน้าที่ชุดสืบสวน ที่บริเวณลานจอดรถพบรถเก๋งฮอนด้า แจ๊ซ สีขาว ทะเบียน ขธ 6795 ระยอง ที่คนร้ายขับเข้ามาจอด ตรวจสอบภายในรถพบร่างผู้เสียชีวิตเป็นผู้หญิงหญิง 1 ราย นอนเสียชีวิตอยู่บริเวณเบาะผู้โดยสารข้างคนขับ สภาพศพสวมชุดผ้าลูกไม้สีฟ้า และพบว่ากางเกงชั้นในหลุดไปกองอยู่บริเวณข้อเท้า โดยมีเสื้อคลุมสีขาวปิดทับใบหน้าไว้ ตรวจสอบพบมีรอยเลือดไหลทะลักออกจากปากและจมูกมาที่บริเวณใบหน้า และบริเวณรอบคอมีร่องรอยเขียวช้ำโดยรอบ ทราบชื่อผู้เสียชีวิตต่อมา นางสิริปภา (สงวนนามสกุล) อายุ 49 ปี ชาว จ.ชัยภูมิ ทำงานเป็นแม่บ้านในโรงงานแห่งหนึ่งใน จ.ระยอง ส่วนผู้ก่อเหตุคือ นายพิชัย วิเศษศักดิ์ อายุ 48 ปี ให้การรับสารภาพว่า เป็นผู้ลงมือบีบคอผู้ตายจนเสียชีวิต ก่อนตัดสินใจพยายามฆ่าตัวเองตายตามโดยการผูกคอตายแต่ไม่สำเร็จเพราะเชือกขาด จึงเกิดความเครียดขับรถเข้ารพ. เพื่อขอยานอนหลับกิน ก่อนยอมสารภาพกับเจ้าหน้าที่ รพ.ว่าเพิ่งฆ่าคนตาย และมีศพอยู่ในรถดังกล่าว
