เมื่อวันที่ 12 มกราคม พ.ต.อ.กัมปนาท ณ วิชัย ผกก.สภ.โพธิ์แก้ว จังหวัดนครปฐม นำกำลังฝ่ายสืบสวนควบคุมตัวนายธวัชชัย (สงวนนามสกุล) อายุ 36 ปี โดยกล่าวหาว่า”วิ่งราวทรัพย์โดยใช้ยานพาหนะเพื่อความสะดวกแก่การกระทำความผิด หรือพาทรัพย์นั้นไป หรือเพื่อให้พ้นจากการจับกุม” นำชี้ที่เกิดเหตุประกอบคำรับสารภาพ สืบเนื่องจากเมื่อวันที่ 9 ม.ค. ผู้ต้องหาก่อเหตุวิ่งราวทรัพย์สร้อยคอทองคำน้ำหนัก 3 บาทพร้อมพระหลวงปู่ทวด จากผู้เสียหาย บริเวณริมฟุตบาทหน้าร้านจำหน่ายแก๊ส ม.5 ต.กระทุ่มล้ม อ.สามพราน จว.นครปฐม จากนั้นขับขี่รถจักรยานยนต์ยามาฮ่า รุ่นมีโอ สีชมพู-ขาว ไม่ทราบหมายเลขทะเบียน เลี้ยวซ้ายมุ่งหน้าถนนเพชรเกษม หลบหนีไป พ.ต.อ.กัมปนาท กล่าวว่าต่อมา พล.ต.ท.ธนายุตม์ วุฒิจรัสธำรงค์ ผบช.ภ.7, พล.ต.ต.บุญญฤทธิ์ รอดมา รอง ผบช.ภ.7 , พล.ต.ต.ชมชวิณ ปุระธนานนท์ ผบก.ภ.จว.นครปฐม และ พ.ต.อ.สธนทัต ตั้งสิทธิ์เสรีวงศ์ รอง ผบก.ภ.จว.นครปฐม สั่งการให้เร่งรัดแสวงหาหลักฐานเพื่อจับกุมผู้ต้องหามาดำเนินคดีตามกฎหมาย ตามแนวทางของท่าน ผบช.ภ.7 “กัดไม่ปล่อย ล่าไม่ถอย คอยไม่เลิก” และจากการสืบสวนดำเนินการตรวจสอบกล้องวงจรปิด ทั้งขามา และ ขาหลบหนี ทราบว่านายธวัชชัย เป็นผู้ก่อเหตุโดยใช้รถจยย.ทะเบียน 1กญ-5873 กทม. จึงจับกุมได้ที่บ้านเลขที่ 1180 ถ.มาเจริญ แขวงหนองแขม เขตหนองแขม กรุงเทพมหานคร พร้อมของกลางสร้อยคอทองคำหนัก 3 บาท 1 เส้น พระหลวงปู่ทวด 1 องค์ ผู้ต้องหารับว่ามีอาชีพรับจ้างทั่วไปต้องการหาเงินไปจ่ายค่าเทอมลูก
