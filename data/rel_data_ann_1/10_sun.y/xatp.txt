วันนี้ (26 ธ.ค.2564) เมื่อเวลา 03.30 น. เจ้าหน้าที่ดับเพลิง เข้าควบคุมเพลิงที่กำลังลุกไหม้บริเวณห้องเครื่องของรถแท็กซี่สีเขียวเหลือง บนสะพานข้ามแยกสามเหลี่ยมดินแดง มุ่งหน้าเข้าอนุสาวรีย์ชัยสมรภูมิ หลังได้รับแจ้งว่าเกิดอุบัติเหตุรถจักรยานยนต์บิ๊กไบค์ ชนรถแท็กซี่แล้วเกิดเหตุเพลิงไหม้ จนรถได้รับความเสียหายทั้ง 2 คัน นายคมสัน โคจร คนขับรถแท็กซี่ เปิดเผยว่า ขณะที่กำลังไปส่งผู้โดยสารย่านหัวลำโพง ได้ขับขึ้นสะพานข้ามแยก แต่เมื่อถึงกลางสะพานพบว่ามีรถจักรยานยนต์บิ๊กไบค์ได้ขี่สวนทางขึ้นมา จึงชนกันและลากรถไปไกลกว่า 20 เมตร ก่อนจะเกิดไฟลุกไหม้ที่รถจักรยานยนต์ และลุกลามมาที่รถแท็กซี่ จึงตัดสินใจรีบลงจากรถพร้อมกับผู้โดยสาร แต่ไม่ได้รับบาดเจ็บ ขณะที่คนขี่รถจักรยานยนต์ พบผู้บาดเจ็บคือนายอัฐพล ณ รัชกาล อายุ 29 ปี ใกล้กันพบกีตาร์ไฟฟ้าเสียหายจากไฟไหม้อยู่ด้วย คาดว่าเป็นนักดนตรี และมีผู้หญิงซ้อนท้ายได้รับบาดเจ็บสาหัสอีก 1 คน เจ้าหน้าที่ได้ช่วยเหลือนำส่งโรงพยาบาล
