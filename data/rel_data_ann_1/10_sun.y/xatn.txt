ตำรวจสืบสวน สตม.จับกุมนายลาจอส อายุ 48 ปี สัญชาติฮังการี โดยกล่าวหาว่า “เป็นคนต่างด้าวอยู่ในราชอาณาจักรโดยการอนุญาตสิ้นสุด” จับกุมได้ที่คอนโดมิเนียมย่านถนนเพชรบุรีตัดใหม่ หลังชุดจับกุมออกตรวจพื้นที่รับผิดชอบ เมื่อมาถึงคอนโดมิเนียมที่เกิดเหตุ พบนายลาจอส ท่าทางมีพิรุธจึงขอตรวจสอบหนังสือเดินทางหรือเอกสารที่ใช้แทนหนังสือเดินทาง ปรากฏว่านายลาจอส ไม่สามารถนำมาแสดงให้เจ้าหน้าที่ตรวจสอบได้ จึงเชิญตัวมา เพื่อตรวจสอบข้อมูลการเดินทางเข้า-ออก ราชอาณาจักร ในระบบเทคโนโลยีสารสนเทศ ตม. จากการตรวจสอบพบว่า นายลาจอส เป็นผู้ต้องหาคนสำคัญที่ทำการฮังการีต้องการตัว และมีหมายจับเนื่องจากได้ก่อคดีฉ้อโกงเงินประกันกว่า 42 ล้านบาท และหลบหนีมายังประเทศไทย โดยเดินทางเข้ามาเมื่อวันที่ 16 มีนาคม 2553 วีซ่านักท่องเที่ยว 60 วัน ได้รับอนุญาตให้อยู่ในประเทศไทยถึงวันที่ 14 พฤษภาคม 2553 ซึ่งการอนุญาตให้อยู่ในราชอาณาจักรได้สิ้นสุดรวม จำนวน 4,254 วัน ตำรวจชุดจับกุมจึงแจ้งข้อกล่าวหาและจับกุมตัวนายลาจอส ส่งพนักงานสอบสวนกลุ่มงานสอบสวน บก.สส.สตม.ดำเนินคดีตามกฎหมาย.-สำนักข่าวไทย
