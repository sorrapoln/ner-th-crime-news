วันนี้ (22 ธ.ค.2564) เจ้าหน้าที่ชุดประดาน้ำ มูลนิธิป่อเต็กตึ้ง ลงค้นหาร่างของ ส.ต.ท.ปภาวิน จันทร์แก้ว ผู้บังคับหมู่งานควบคุมจราจรทางด่วน 2 สน.ทางด่วน 2 อายุ 28 ปี ภายในบึงมักกะสัน ย่านดินแดง หลังจากเกิดอุบัติเหตุบนทางด่วนศรีรัช หรือ ทางด่วนขั้นที่ 2 ช่วงโค้งทางแยกไปถนนพระราม 9 และแจ้งวัฒนะ แล้วตกลงมาในบึงมักกะสัน เหตุการณ์นี้เกิดขึ้นเมื่อเวลาประมาณ 23.00 น. เจ้าหน้าที่ได้รับแจ้งมีอุบัติเหตุบริเวณจุดดังกล่าว เมื่อมาตรวจสอบพบรถจักรยานยนต์ของ ส.ต.ท.ปภาวิน มีร่องรอยถูกชนจอดอยู่ริมแบริเอ่อร์ด้านขวา ส่วนหมวกนิรภัยของตำรวจทางด่วนตกอยู่ใกล้กัน และพบรอยเลือด ส่วนร่างตกลงด้านล่างซึ่งเป็นบึงน้ำ มีความสูงประมาณ 20 เมตร ขณะเดียวกันยังพบรองเท้าบูธ 1 ข้าง ตกอยู่บนถนนเลียบบึงมักกะสัน
